 
   
 
  
 
MINISTERRAAD VAN HET KONINKRIJK 
 
 Kenmerk         :  4328110 
 
 
 
 
   
 
 
 
BESLUITENLIJST 
 
 
Besluitenlijst van de vergadering gehouden op 26 april 2023  
in de Trêveszaal van het ministerie van Algemene Zaken, 
aangevangen 's morgens om 11.00 uur  
_______________________ 
 
 
0. Vaststelling agenda 
Vastgesteld. 
 
1. Notulen van de vergadering van 31 maart 2023 (nr.3782176)  
Vastgesteld. 
 
2. Verdrag inzake luchtdiensten tussen het Koninkrijk der Nederlanden, ten 
behoeve van Sint Maarten en Canada (Minister van BZ) 
Doel van het verdrag is de luchtvaartverbindingen tussen Sint Maarten en 
Canada te regelen. Het verdrag legt de voorwaarden vast waaronder 
luchtvaartmaatschappijen van beide landen luchtdiensten kunnen instellen en 
exploiteren van, naar en via hun onderscheiden grondgebieden. Tevens zijn in 
het verdrag de standaardbepalingen ten aanzien van veiligheid en beveiliging van 
de luchtvaart opgenomen teneinde te voldoen aan de internationale 
verplichtingen ter zake. Het verdrag vervangt bij inwerkingtreding, in de relatie 
tussen Sint Maarten en Canada, de op 17 juni 1974 te Ottawa tot stand gekomen 
Overeenkomst tussen de Regering van het Koninkrijk der Nederlanden en de 
Regering van Canada inzake luchtvervoer. 
  
Aangenomen. De minister van BZ zal het verdrag sluiten en het verdrag met het 
oog op stilzwijgende goedkeuring om advies aanhangig doen maken bij de 
Afdeling advisering van de Raad van State van het Koninkrijk. De raad stelt vast 
dat het verdrag niet zal gelden voor Nederland, Aruba en Curaçao en Aruba en 
Curaçao evenmin anderszins raakt in de zin van artikel 2, derde lid, van de 
Rijkswet goedkeuring en bekendmaking verdragen.  
 
3. Intrekking voorstel van rijkswet Caribisch orgaan voor hervorming en 
ontwikkeling (Staatssecretaris van BZK)  
Op 4 april 2023 zijn de regeringen van Aruba, Curaçao, Sint Maarten en 
Nederland op grond van artikel 38, eerste lid, van het Statuut een onderlinge 
regeling overeengekomen voor samenwerking binnen het Koninkrijk ter 
uitvoering van hervormingen in de publieke sector van Aruba, Curaçao en Sint 
Maarten. Met deze onderlinge regeling wordt een juridische grondslag gecreëerd 
voor een samenwerking die reeds in het jaar 2020, het jaar dat de Covid-19-
pandemie uitbrak, is gestart. Voor de juridische vormgeving van deze 
samenwerking werd aanvankelijk ingezet op een consensusrijkswet. Het voorstel 
hiertoe, de rijkswet Caribisch orgaan voor hervorming en ontwikkeling (COHO), is 
op 9 februari 2022 ingediend bij de Tweede Kamer en gelijktijdig aan de Staten 
van Aruba, Curaçao en Sint Maarten gezonden. In genoemde 
volksvertegenwoordigingen bleek dit voorstel echter op onvoldoende draagvlak te 
 

