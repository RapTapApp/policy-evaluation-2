GEANNOTEERDE AGENDA RAAD BUITENLANDSE ZAKEN (OS) VAN 26 OKTOBER 2015
Gendergelijkheid en vrouwenrechten
De Raad zal spreken en conclusies aannemen over het nieuwe Gender Actieplan dat het kader vormt
voor de inzet van de Commissie en de EDEO om gendergelijkheid en vrouwenrechten in de komende
vijf jaren te bevorderen, in coördinatie met de lidstaten. De titel reflecteert het ambitieniveau,
‘Transforming the Lives of Girls and Women through EU External Relations’, waarmee het plan aansluit
bij de eveneens op transformatie gerichte 2030 agenda die onlangs in de Algemene Vergadering van
de Verenigde Naties is aangenomen.
Het kabinet is tevreden met de inhoud van het actieplan en verwelkomt de benoeming van een
Speciale Adviseur voor Gender in het Europese buitenlandbeleid. Het is van belang dat er synergie
ontstaat en consistentie is met de inzet van lidstaten in het kader van de 2030 agenda. Tijdens de
Raad zal Nederland speciale aandacht vragen voor inspraak en participatie van het maatschappelijk
middenveld bij alle fasen van het actieplan, voor harmonisatie van rapportages en voor de toezegging
van de Commissie om te investeren in verbetering van begrip voor SRGR bij de Europese lidstaten. Er
is brede consensus in de Raad en EP over het belang van actie voor vrouwenrechten en
gendergelijkheid. Dit ligt anders met betrekking tot seksuele en reproductieve gezondheid en rechten,
waar met name over het recht op toegang tot veilige abortus geen consensus bestaat.
Migratie en Ontwikkeling
De Raad zal ook spreken over migratie en ontwikkeling. Hierbij komen onder meer de Europese inzet
met betrekking tot de voorbereiding van de Valletta-top aan de orde en de noodzaak tot versterkte
inzet op humanitaire hulp en opvang in het kader van de Syrië-crisis.
De huidige situatie vereist niet alleen kortetermijnmaatregelen gericht op opvangcapaciteit en
bescherming in de Europese lidstaten. Er is ook een strategie voor de middellange termijn nodig -
gericht op het voorkomen van menselijke tragedies, het beheersen en verminderen van
migratiestromen naar de EU en het verstoren van het ‘bedrijfsmodel’ van smokkelnetwerken. Een
belangrijk element hiervoor is een structurele verbetering van opvang in de regio. Het is cruciaal dat
mensen een duurzaam perspectief wordt geboden op huisvesting, scholing, werkgelegenheid en
gezondheidszorg. Tenslotte zijn langetermijnoplossingen essentieel, gericht op het wegnemen van de
grondoorzaken van migratie, zowel sociaaleconomische als op het gebied van stabiliteit en veiligheid.
In dit kader stelt de Commissie voor om een noodtrustfonds voor Afrika op te richten, bedoeld om
nieuwe crises in de toekomst te voorkomen en de grondoorzaken van gedwongen migratie aan te
pakken. De bedoeling is om het fonds tijdens de EU-Afrika Migratietop op 11 en 12 november 2015 in
Valletta te lanceren. Deze top moet de basis leggen voor gelijkwaardige partnerschappen met
Afrikaanse landen om migratie in goede banen te leiden, de samenwerking op terugkeer te verbeteren,
opvangcapaciteit in de regio te versterken, grondoorzaken aan te pakken en mensensmokkel te
bestrijden.
De Raad biedt goede gelegenheid om in te gaan op het lange- en middellangetermijnperspectief ten
aanzien van de externe dimensie van migratie en de vraag hoe de EU het beleid hierover concreet
gaat vormgeven. De verwachting is dat de Hoge Vertegenwoordiger en de Commissie hun ideeën
hierover uiteen zullen zetten. Het kabinet is van mening dat in de uitwerking van de externe dimensie
van migratie alle relevante instrumenten van het externe beleid van de EU moeten worden ingezet en
dat nauw moet worden samengewerkt met derde landen.
Voor de bredere migratie-inzet van het kabinet wordt verwezen naar de kabinetsbrief van 8 september
jl. inzake de Europese asielproblematiek (Kenmerk minV&J 682347) en de brief betreffende de
“Nadere kabinetsappreciatie EU-migratiepakket 9 september 2015” die uw Kamer op 5 oktober jl. is
toegegaan, waarin onder andere nader wordt ingegaan op de externe dimensie van het migratiebeleid.
Zowel Raad en Europees Parlement zijn zich bewust van noodzaak en urgentie van de aanpak van
deze migratiecrisis. Het is duidelijk dat meer en vooral ook een gerichtere inzet van middelen nodig
zijn om ook de migratiestroom in de toekomst in te dammen, zoals het EU noodtrustfonds voor Afrika
beoogt. Op dit moment wordt op technisch niveau onderhandeld over de invulling en uitwerking van
dit fonds.

sector en nieuwe donoren; nieuwe financieringsbronnen; minder bureaucratie en snellere hulp), en
hoe de humanitaire sector in de toekomst om moet gaan met alsmaar langer durende, complexere en
gewelddadigere crises. Het vluchtelingenprobleem vraagt om een meer inclusieve aanpak waarbij niet
alleen humanitaire hulp betrokken is, maar ook over een lange-termijn oplossing wordt nagedacht.
Ontwikkelingshulp en het nastreven van politieke oplossingen horen in deze inclusieve aanpak. Tevens
wil Nederland bespreken hoe we invulling kunnen geven aan de luide roep vanuit het veld om lokale
organisaties beter te betrekken bij humanitaire hulp zonder dat dit ten koste gaat van transparantie
en verantwoording over bestede middelen. Dit eerste oriënterende WHS-debat in de Raad moet leiden
tot een beter beeld van de Europese verwachtingen ten aanzien van de top en het formuleren van een
duidelijke EU positie. EU Lidstaten lijken allen grote waarde te hechten aan de World Humanitarian
Summit. Dit geldt ook voor het Europees Parlement, dat de huidige EU Voorzitter Luxemburg heeft
aangemoedigd zich in te zetten voor een eenduidige Europese stem tijdens de top. Het EP zal de
komende maanden overigens een eigen rapport uitbrengen over de World Humanitarian Summit.
Implementatie Global Goals
De Raad zal ook spreken over de Global Goals (voorheen Sustainable Development Goals) top in New
York waaraan ik op 25-27 september samen met MP Rutte en HMK heb deelgenomen. De top was een
succes; zoals verwacht zijn de Global Goals door alle VN landen aangenomen.
Uw Kamer is op 17 juni jl. ingelicht over de Nederlandse inzet bij de Global Goals onderhandelingen in
de ‘Kamerbrief over de post-2015 agenda en Financing for Development’ (kamerstuk nummer 32605-
168). Het verslag van de Financing for Development conferentie is uw Kamer op 3 september jl.
toegekomen (kamerstuk 32 605 nr. 171). Over de Nederlandse inzet bij de Global Goals top bent u
geïnformeerd op 14 augustus jl. in de ‘Kamerbrief over Nederlandse inzet bij de AVVN’ (kamerstuk
nummer 26150-144). Deze inzet heb ik ook toegelicht in het AO van 8 september jl. Zoals hierbij
aangegeven heb ik mijn inzet bij de top vooral gericht op gender, SRGR, partnerschappen, migratie en
humanitaire hulp. Het verslag van de Global Goals top zal uw Kamer spoedig toekomen. Over de
Nederlandse inzet in de uitvoering van de Global Goals agenda heeft uw Kamer op 28 september jl.
bericht ontvangen in de Brief over ‘Inclusieve ontwikkeling in de Nederlandse programma’s voor
Buitenlandse Handel en Ontwikkelingssamenwerking’ (2015Z17515).
Tijdens de Raad zal Nederland ervoor pleiten dat de EU gebruik maakt van het momentum rondom de
aanname van de Global Goals om de uitvoering en monitoring van de agenda vorm te geven. Hierbij
staan voor het kabinet de volgende drie punten centraal:
1) Het nieuwe “model” van de Global Goals moet een plek krijgen in het OS beleid van de EU,
waarbij verder gegaan wordt dan hulp en afspraken worden gemaakt over multi-stakeholder
partnerschappen, nationale belastingen, ongelijkheid, de allerarmsten en fragiele staten.
2) De EU moet een voorbeeldrol op zich nemen op het gebied van monitoring en rapportage. Het is
belangrijk dat we de komende 15 jaar zien welke resultaten we behalen met onze inspanningen en
op welke gebieden er niet goed genoeg gepresteerd wordt. Het Global Partnership for Effective
Development Co-operation zal een belangrijke rol spelen in deze mondiale monitoring.
3) De EU dient een leidende rol te nemen in de uitvoering van de Agenda door gecoördineerde inzet
van de verschillende instrumenten extern beleid.
In zowel de Raad als het EP bestaat brede consensus over de noodzaak om de Global Goals agenda
een centrale plek te geven. Nederland zal – ook in zijn rol als voorzitter in de eerste helft van 2016 –
bijdragen aan hoe dit het beste vorm gegeven kan worden.

