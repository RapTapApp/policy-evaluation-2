GEANNOTEERDE AGENDA RAAD BUITENLANDSE ZAKEN VAN 16 MEI 2022 
Op 16 mei 2022 vindt de Raad Buitenlandse Zaken (RBZ) plaats in Brussel. De minister van 
Buitenlandse Zaken is voornemens hieraan deel te nemen. Op de agenda staan als volle 
agendapunten de Russische agressie tegen Oekraïne en de Westelijke Balkan, en onder Current Affairs 
een terugkoppeling van het bezoek van de Hoge Vertegenwoordiger (HV), Josep Borrell, aan Latijns-
Amerika. Voorafgaand aan de RBZ vindt een bijeenkomst van het EU-Canada Joint Ministerial 
Committee plaats. Tijdens de lunch vindt een informele uitwisseling plaats met de ministers van 
Buitenlandse Zaken van de zes Westelijke Balkanlanden. 
        
Russische agressie tegen Oekraïne  
 
De Raad zal spreken over de voortdurende Russische agressie tegen Oekraïne. Het kabinet blijft zich 
inzetten voor maximale steun aan Oekraïne en maximale druk op Rusland, inclusief door het verhogen 
van de sanctiedruk op Rusland. Tijdens de Raad zal Nederland daarom pleiten voor aanvullende 
sanctiemaatregelen, waarbij alle opties wat het kabinet betreft op tafel liggen. 
 
Naar verwachting zal de Raad ook stilstaan bij de Europese steun aan Oekraïne, zowel op de korte 
termijn als in het kader van de wederopbouw van een democratisch Oekraïne. Hoewel de oorlog in 
Oekraïne nog in volle hevigheid woedt, zet het kabinet zich in voor een tijdige voorbereiding van de 
wederopbouw. Het kabinet zal zich inzetten voor een coördinerende rol van de EU bij de wederopbouw 
van Oekraïne, in nauwe samenwerking met andere internationale actoren.  
 
Het kabinet zal daarnaast ook aandacht blijven vragen voor het belang van onderzoek naar 
schendingen van het humanitaire oorlogsrecht in Oekraïne, verzamelen van bewijs voor gebruik in 
toekomstige rechtszaken en coördinatie van verschillende accountability initiatieven. Deze initiatieven 
dienen aan te sluiten bij de behoefte van het Internationaal Strafhof en Oekraïne zelf. 
 
Westelijke Balkan  
 
In lijn met de afspraak om op regelmatige basis de ontwikkelingen in de Westelijke Balkan te 
bespreken staat de regio op de agenda tijdens de RBZ en zal tijdens de lunch een informele 
uitwisseling plaatsvinden met de ministers van Buitenlandse Zaken van Albanië, Bosnië-Herzegovina, 
Kosovo, Montenegro, Noord-Macedonië en Servië. De bespreking in de Raad is een vervolg op de 
discussie over de Westelijke Balkan tijdens de RBZ van november 2021. De Raad zal naar verwachting 
stil staan bij de gevolgen en de reactie van de landen in de Westelijke Balkan op de geopolitieke 
ontwikkelingen in Europa, de invloed van derde landen zoals Rusland en China en de politieke 
ontwikkelingen in Bosnië-Herzegovina. Het kabinet blijft zich inzetten voor het tegengaan van de 
verdieping van etnische tegenstellingen en acties gericht op afscheiding die de eenheid in Bosnië-
Herzegovina ondermijnen. Het kabinet blijft zich zowel bilateraal als multilateraal inzetten voor 
Europese maatregelen, inclusief de mogelijkheid van persoonsgerichte sancties, die ingezet kunnen 
worden om het Bosnisch-Servisch leiderschap van de voorgenomen acties te weerhouden. 
 
Het kabinet blijft belang hechten aan samenwerking met en tussen de Westelijke Balkan-landen op 
het terrein van de rechtsstaat, connectiviteit, migratie, veiligheid, stabiliteit en klimaat. Daarnaast 
acht het kabinet het van belang om de gevolgen van de oorlog in Oekraïne op de stabiliteit, de 
economische ontwikkeling en energiezekerheid in de regio, nauwgezet te volgen en daar adequaat op 
reageren. Het kabinet vindt het daarnaast van belang dat de EU landen in de Westelijke Balkan 
ondersteunt bij het tegengaan van cyberaanvallen en desinformatie.  
 
Current Affairs 
 
Bezoek van HV Borrell aan Latijns-Amerika 
Tijdens de RBZ zal de HV verslag uitbrengen van zijn bezoek aan Chili en Panama van 27 april tot 1 
mei jl. Naast verschillende bilaterale afspraken voerde de HV gesprekken met het Centraal-
Amerikaanse Integratiesysteem (SICA) en de Caribische Gemeenschap (CARICOM) en woonde een 
gezamenlijke bijeenkomst van beide organisaties bij. Tijdens deze bijeenkomsten sprak de HV onder 

