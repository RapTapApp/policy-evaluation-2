GEANNOTEERDE AGENDA VAN DE RAAD ALGEMENE ZAKEN VAN 17 MEI 2021 
Op maandag 17 mei vindt een informele Raad Algemene Zaken (RAZ) plaats in Coimbra, Portugal. 
De leden van de Raad zullen informeel van gedachten wisselen over de negen ultraperifere gebieden 
van de EU en de lessen die hun ervaringen kunnen betekenen. Ook voorziet het Portugese 
voorzitterschap de lancering van het EU Foresight Network en zullen de leden spreken over open 
strategische autonomie en veerkracht van de EU. De minister van Buitenlandse Zaken is voornemens 
deel te nemen aan deze vergadering. De minister zal voorafgaande aan de informele Raad 
deelnemen aan een door het Portugese voorzitterschap georganiseerde conferentie over 
rechtsstatelijkheid. 
 
Ultraperifere gebieden van de Europese Unie  
Op het programma tijdens de informele RAZ staan presentaties over de ultraperifere gebieden als 
‘laboratoria voor de toekomst’, gevolgd door een discussie tussen de ministers. Uitgangspunt 
daarbij is te leren van deze gebieden op basis van de specifieke uitdagingen waar zij voor staan en 
de kansen voor Europa die deze lessen kunnen betekenen. De uitdagingen komen onder meer 
voort uit het afgelegen en insulaire karakter van de gebieden, hun geringe oppervlakte en  
klimaatverandering. Daarbij is de economie van deze gebieden meestal afhankelijk van slechts een 
paar producten (vaak agrarische producten of natuurlijke hulpbronnen). Er zijn negen ultraperifere 
gebieden: Martinique, Mayotte, Guadeloupe, Frans-Guyana, Réunion en Saint-Martin (Frankrijk); 
Madeira en de Azoren (Portugal); en de Canarische Eilanden (Spanje). Ultraperifere gebieden zijn 
niet hetzelfde als de landen en gebieden overzee (LGO’s). LGO’s maken (in tegenstelling tot de 
ultraperifere gebieden) geen deel uit van de interne markt van de EU. Aruba, Curaçao, Sint 
Maarten en Caribisch Nederland (Bonaire, Sint Eustatius en Saba) hebben deze LGO-status.  
 
Lancering van het EU Foresight Network op ministerieel niveau en gedachtewisseling 
over open strategische autonomie en veerkracht 
Het Strategisch Prognoserapport 2020 van de Commissie schetst de aanpak van de Commissie om 
strategische prognoses in de EU-beleidsvorming te integreren en belicht de rol van strategische 
1
prognoses bij het verhogen van de veerkracht van de EU en de lidstaten. 
In dat kader wordt tijdens de informele Raad Algemene Zaken van 17 mei het EU Foresight 
Network op ministerieel niveau gelanceerd. Hierin zullen de zogenoemde ‘Ministers for the Future’ 
van gedachten wisselen over enerzijds de veerkracht en de open strategische autonomie van de 
EU en anderzijds de nieuwe dashboards inzake veerkracht van de Commissie. Minister Blok zal 
namens Nederland deelnemen aan dit nieuwe netwerk dat minimaal eenmaal per jaar zal 
bijeenkomen.  
Om bij te dragen aan de bredere discussie in de EU over een open strategische autonomie hebben 
Nederland en Spanje een gezamenlijk non-paper uitgebracht voorafgaand aan de informele 
Europese Raad van 25 maart, waar het paper door meerdere lidstaten werd verwelkomd en 
2
gesteund. De discussie over open strategische autonomie zal tijdens deze informele RAZ worden 
voortgezet. Voor het kabinet staat de open strategische autonomie van de EU voor het vermogen 
van de EU om als mondiale speler, in samenwerking met internationale partners, op basis van 
eigen inzichten en keuzes haar publieke belangen te borgen en weerbaar te zijn in een onderling 
verbonden wereld.  
De dashboards inzake veerkracht (resilience) van de Commissie zijn instrumenten om de 
weerbaarheid van lidstaten te monitoren en bevatten indicatoren die betrekking hebben op de 
sociaaleconomische, geopolitieke, groene en digitale dimensies. Ze zijn een hulpmiddel voor 
lidstaten bij het beoordelen van hun capaciteiten en kwetsbaarheden in de lopende groene, digitale 
en rechtvaardige transities en om het beleidsvormingsproces te informeren. De dashboards zijn 
gebaseerd op bestaande indicatoren en monitoringinstrumenten, zoals het Europees Semester, 
maar ze bieden een meerwaarde omdat ze gebaseerd zijn op strategische vooruitzichten en de 
focus ligt op meerdere dimensies van veerkracht. Ze zijn niet bedoeld om de prestaties van 
lidstaten op enigerlei wijze te rangschikken. 
Deze toekomstgerichte dashboards zullen doorlopend door de Commissie worden aangepast en 
verfijnd. Lidstaten kunnen hieraan bijdragen, maar er zal geen formele goedkeuring door de Raad 
van deze dashboards plaatsvinden.   
 
 
 
                                                           
1
 Zie ook kabinetsreactie Commissierapport Forecasting, Kamerstuk nr. 22112-2998 
2
 Kamerstuk nr.  21501 20 1661 

