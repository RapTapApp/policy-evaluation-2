Verslag van de deelname door Koninkrijk der Nederlanden aan de jaarlijkse VN-conferentie over de 
Duurzame Ontwikkelingsdoelen (SDGs), 17-19 juli 2017 
 
Het Koninkrijk der Nederlanden heeft op 17 juli tijdens de jaarlijkse VN-conferentie over de Duurzame 
Ontwikkelingsdoelen (SDGs), het High-Level Political Forum in New York een formele presentatie gegeven over 
de uitvoering van de SDGs in het Koninkrijk. Dit jaar hadden 43 lidstaten zich aangemeld om een nationale 
presentatie te geven en er namen 77 lidstaten van de Verenigde Naties (VN) op ministerieel niveau deel. Bijna 
2500 deelnemers uit het maatschappelijke middenveld hadden zich aangemeld en het bedrijfsleven was goed 
aangesloten via het Business Forum. Een duidelijk signaal dat de SDGs twee jaar na de SDG-top nog steeds op 
grote belangstelling kunnen rekenen. In een unaniem aangenomen ministeriële slotverklaring herbevestigden 
alle landen hun steun aan de SDGs als basis voor hun inzet op het gebied van duurzame ontwikkeling. Het 
Koninkrijk werd vertegenwoordigd door de minister-presidenten van Curaçao en Sint-Maarten en de minister 
voor Buitenlandse Handel en Ontwikkelingssamenwerking. Daarnaast namen vertegenwoordigers van 
Nederlandse maatschappelijke organisaties, de Vereniging Nederlandse Gemeenten en 
jongerenvertegenwoordigers uit Nederland en de Caribische delen van het Koninkrijk deel aan de conferentie. 
De presentatie van het Koninkrijk onderscheidde zich door de transparantie over de successen én de 
uitdagingen bij de uitvoering van de SDGs en door de inclusieve aanpak die was gekozen door bedrijven, 
maatschappelijke organisaties, kennisinstellingen, lokale overheden en jongeren bij te laten dragen aan de 
rapportage.  
 
1. Presentatie van het Koninkrijk der Nederlanden 
 
Tijdens de korte presentatie van het Koninkrijk spraken minister Ploumen, minister-president Eugene 
Rhuggenaath van Curaçao en de VN-jongerenvertegenwoordiger Martijn Visser. Minister Ploumen lichtte de 
goede scores voor Nederland toe – met name economische groei en het vertrouwen in de rechtstaat springen 
eruit – en gaf aan dat er een opgave ligt om CO2-uitstoot terug te dringen en sociale- en genderongelijkheid 
tegen te gaan. Verder riep zij op om de monitoring van het behalen van de SDGs te verbeteren door 
rapportages te baseren op objectieve statistische gegevens conform de Nederlandse aanpak, heldere 
instructies van de VN voor het opstellen de nationale rapportages en meer en specifieke aandacht voor het 
meten van SDG-voorgang in achtergestelde groepen. Namens de jongeren in het Koninkrijk stelde Martijn 
Visser toekomstgericht onderwijs, het tegengaan van ongelijkheid en de aanpak van klimaatverandering als 
belangrijkste prioriteiten. Aansluitend bood minister-president Rhuggenaath een Caribisch perspectief op de 
SDGS, met aandacht voor de bijzondere uitdagingen van kleine eilandstaten en het belang van goede 
samenwerking binnen het Koninkrijk voor het behalen van de doelen. 
 
De samenwerking tussen overheden, bedrijfsleven, maatschappelijke organisaties en kennisinstellingen en het 
belang van partnerschappen voor de SDGs vormden de rode draad in de presentatie en het rapport van het 
Koninkrijk over de SDGs. Het rapport kwam tot stand in samenwerking met de Caribische landen van het 
Koninkrijk en is (incl. samenvatting) toegevoegd als bijlage bij deze brief. Het Nederlandse deel van het rapport 
1
is gebaseerd op de SDG-rapportage die in mei van dit jaar aan de Kamer is verstuurd. De inclusieve aanpak en 
de transparantie over successen en uitdagingen in de Nederlandse rapportage werden positief ontvangen. Er 
was veel waardering voor het feit dat voor het eerst een jongerenvertegenwoordiger aan het woord kwam 
tijdens een nationale presentatie over de SDGs. De presentaties van de 43 VN-lidstaten vertoonden onderling 
grote verschillen. Veel lidstaten legden de focus op de integratie van de SDGs in het nationaal beleid en riepen 
op tot meer samenwerking tussen overheden, private sector en NGO’s. Anderen schetsten de nationale inzet 
per SDG of kwamen met anekdotische voorbeelden, waardoor een compleet beeld ontbrak. De verschillende 
benaderingen tonen de noodzaak aan van aanscherping van de monitoringsrol van de VN bij de uitvoering van 
de SDGs. Nederland zal zich hiervoor blijven inzetten.   
                                                 
1
 Tweede Kamer, vergaderjaar 2016-2017, 26485 nr. 246. 

