 
 
 
 
 
 
> Retouradres Postbus 20350 2500 EJ  Den Haag 
Bezoekadres: 
Executive Secretary Monitoring mechanism of the Council of 
Parnassusplein 5 
Europe convention on preventing and combating violence against 
2511 VX  Den Haag 
women and domestic violence; www.rijksoverheid.nl 
Directorate of Human Dignity, Equality and Sport Values; 
Kenmerk 
1773807-212575-DMO 
Directorate General of Democracy 
Bijlage(n) 
1 
Correspondentie uitsluitend  
richten aan het retouradres 
Datum       
met vermelding van de datum 
Betreft Nederlandse reactie op het GREVIO rapport  
en het kenmerk van deze 
brief. 
 
 
 
Geachte heer/mevrouw, 
Op 21 november 2019 heeft de Group of Experts on Action against Violence against 
Women and Domestic Violence (GREVIO) haar evaluatierapport aangeboden aan de 
Nederlandse overheid over de naleving van Nederland van het Verdrag van de Raad 
van Europa inzake het voorkomen en bestrijden van geweld tegen vrouwen en 
huiselijk geweld (hierna: het Verdrag). Hierbij informeer ik u, mede namens de 
minister voor Rechtsbescherming en de minister van Onderwijs, Cultuur en 
Wetenschap, over de wijze waarop opvolging wordt gegeven aan de aanbevelingen 
die GREVIO heeft gedaan in het evaluatierapport.  
Focus aanbevelingen 
GREVIO is over het algemeen positief over de wijze waarop de Nederlandse overheid 
zich inspant om geweld tegen vrouwen en huiselijk geweld te voorkomen en aan te 
pakken, zowel in wetgeving als in beleid. Zo wordt het belang van de inzet het 
programma Geweld hoort nergens thuis onderstreept, evenals de campagnes die de 
afgelopen jaren zijn gevoerd om huiselijk geweld onder de aandacht te brengen van 
de samenleving en een perspectief tot handelen te bieden. 
Daarnaast geeft GREVIO in haar evaluatierapport 57 aanbevelingen aan de 
Nederlandse overheid voor verbetering van de aanpak van geweld tegen vrouwen en 
huiselijk geweld. GREVIO heeft 15 van deze aanbevelingen als prioritair benoemd. 
Samen met de medeverantwoordelijke bewindspersonen heb ik ervoor gekozen in 
eerste instantie te focussen op deze prioritaire aanbevelingen. Waar dit eenvoudig 
mogelijk is, worden aanverwante andere aanbevelingen gelijk meegenomen. Deze 
keuze is gemaakt om de aanpak van de aanbevelingen uitvoerbaar te houden voor de 
gemeenten, alle organisaties die uitvoering geven aan het Nederlandse beleid en voor 
de Rijksoverheid zelf. 
Opbouw brief en bijlage  
In de bijlage wordt uitgebreid gereageerd op de opvolging van de 15 prioritaire 
aanbevelingen. Per thema wordt een samenvatting van de reactie gegeven in de brief.   

 
 
 
 
 
 
Opvang 
GREVIO heeft het aantal opvangplaatsen in Nederland voor vrouwelijke slachtoffers 
van huiselijk geweld vergeleken met de norm die zij op basis van het Verdrag van 
Istanbul hanteert van één gezinsplaats per 10.000 inwoners. Nederland had in 2016, 
500 opvangplekken voor vrouwelijke slachtoffers van geweld. Volgens de norm van 
GREVIO zouden dit er 1700 moeten zijn.  
Ik vind het van belang dat voldoende opvangplaatsen beschikbaar zijn om het 
vrouwen (en hun kinderen) mogelijk te maken weg te gaan uit een onveilige situatie 
thuis en tot herstel te komen. Daar zet ik mij samen met gemeenten en 
opvanginstellingen voor in. Een vooraf vastgestelde norm vinden de Vereniging van 
Nederlandse Gemeenten (VNG), Valente, de brancheorganisatie voor 
opvanginstellingen, en ik hier niet leidend voor. In de bijlage licht ik dit toe.  
Kwetsbare slachtoffers 
In lijn met de aanbeveling van GREVIO de aanpak te versterken voor extra kwetsbare 
slachtoffers, hebben wij gesprekken gevoerd met verschillende experts en NGO’s over 
hoe de aanpak voor extra kwetsbare slachtoffers verbeterd zou kunnen worden. Ook 
nu hebben wij al aandacht voor (zeer) kwetsbare slachtoffers, zoals migranten en 
vluchtelingenvrouwen. Op 18 februari 2020 hebben de minister van VWS en de 
minister voor Rechtsbescherming de actieagenda schadelijke praktijken aangeboden 
aan de Tweede Kamer. Het doel van de actieagenda is om vrouwelijke genitale 
verminking, huwelijksdwang, eergerelateerd geweld en maagdenvlieshersteloperaties 
eerder en beter in beeld te krijgen en duurzaam te stoppen. De actieagenda is 
onderdeel van het programma ‘Geweld hoort nergens thuis’. Daarnaast werkt de 
alliantie ‘Verandering van Binnenuit’, een samenwerkingsverband van 
maatschappelijke- en zelforganisaties, aan het bevorderen van gelijkheid tussen 
mannen en vrouwen en lhbti-personen en het tegengaan van gendergelateerd geweld 
binnen migranten- en vluchtelingengemeenschappen. Binnen deze trajecten is er 
blijvende aandacht voor de kwetsbare positie van vrouwen, de specifieke vormen van 
geweld waarmee zij te maken krijgen, en de onderliggende oorzaken hiervan. 
Straf- en civielrecht  
De prioritaire aanbevelingen van GREVIO op het straf- en civielrecht richten zich op 
een uitbreiding van de registratie in de strafrechtketen, op herziening van de 
toepassing van alternatieve geschillenregelingen in strafzaken en op maatregelen met 
het oog op belangen van kinderen en gendersensitieve richtlijnen voor de afwegingen 
van rechters in voogdij, echtscheiding en omgangsregeling. In de bijlage is de 
toelichting op de aanbevelingen opgenomen. Aangezien ten aanzien van de laatste 
twee aanbevelingen al voldoende waarborgen zijn ingebouwd, zijn er wat betreft het 
ministerie van JenV geen nieuwe en zwaarwegende ontwikkelingen, die een 
wetswijziging vereisen. Of aanvullende gendersensitieve richtlijnen mogelijk en 
noodzakelijk zijn op het gebied van het straf- en civielrecht, wordt onderzocht door 
Regioplan. Het onderzoek wordt verwacht voor 21 december gereed te zijn. 
De strafrechtelijke aanpak van huiselijk geweld is een prioriteit van justitiepartners. 
Niet voor niets is de plegeraanpak een belangrijk onderdeel van het 
interdepartementale programma Geweld hoort nergens thuis. Daarnaast is dit thema 
als prioriteit opgenomen in de Veiligheidsagenda van de politie, die nog loopt tot en 
met 2022. Er is evenwel meer nodig naast strafrechtelijke normhandhaving om 
geweld duurzaam te stoppen. Politie en justitiepartijen blijven zich juist daarom 
samen met Veilig Thuis inzetten voor de aanpak van geweld tegen vrouwen en 
huiselijk geweld. Het voordeel hiervan is dat het OM snel en beter onderbouwd op 
basis van informatie van verschillende partners een afdoeningsbeslissing kan nemen, 
die kan bijdragen aan duurzame veiligheid. Indien nodig worden er dan gelijk 
strafrechtelijke veiligheidsmaatregelen worden getroffen om het slachtoffer te 
beschermen. 

