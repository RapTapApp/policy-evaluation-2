Wijziging van Boek 8 van het Burgerlijk Wetboek BES in verband met de uitvoering van 
het op 28 mei 1999 te Montreal tot stand gekomen Verdrag tot het brengen van eenheid 
in enige bepalingen inzake het internationale luchtvervoer (Trb. 2000, 32 en Trb. 2001, 
91 en 107) en wijziging van de Wet luchtvervoer BES 
 
MEMORIE VAN TOELICHTING 
Algemeen 
Het luchtvervoer voor Bonaire, St. Eustatius en Saba (hierna: de BES) is geregeld in de Wet 
luchtvervoer BES. Dat betreft zowel het internationale als het nationale luchtvervoer. De Wet 
luchtvervoer BES geldt sinds de nieuwe staatkundige indeling van het Koninkrijk der Nederlanden, 
waarbij de eilanden Bonaire, St. Eustatius en Saba de status hebben gekregen van openbaar 
lichaam van Nederland -de transitie- en derhalve sinds 10 oktober 2010. De Wet luchtvervoer BES 
is gebaseerd op de daarvóór geldende wettelijke regeling voor de Nederlandse Antillen, de 
de
Landsverordening van de 2 februari 1966, houdende regelen inzake het luchtvervoer 
(Landsverordening Luchtvervoer (P.B. 1966, no. 37)). 
 
In internationaal verband is een aantal verdragen en protocollen tot stand gekomen, waarin de 
aansprakelijkheid van luchtvaartmaatschappijen als vervoerder jegens de door hen vervoerde 
passagiers en met betrekking tot de door hen vervoerde goederen wordt geregeld. Het betreft dan 
aansprakelijkheid voor dood of letsel van passagiers, voor verlies van of schade aan hun bagage, 
voor schade aan de vervoerde goederen en voor schade ontstaan door vertraging. 
Het eerste internationale instrument in dit kader was het Verdrag tot het brengen van eenheid in 
enige bepalingen inzake het internationale luchtvervoer, gesloten te Warschau op 12 oktober 1929 
(hierna: het Verdrag van Warschau) (Trb. 1933, 149). Het Verdrag van Warschau, dat tot stand 
kwam in de beginfase van de internationale luchtvaart, voorzag in een schuldaansprakelijkheid van 
de luchtvaartmaatschappijen waaraan als schadevergoeding gelimiteerde bedragen gekoppeld 
werden. Gedurende de verdere ontwikkelingen van het internationale luchtvervoer werd 
geconstateerd dat de bepalingen van het Verdrag van Warschau met name op het terrein van de 
aansprakelijkheid van de vervoerder ontoereikend waren en dat vooral de passagiers een betere 
bescherming behoefden. Het Verdrag van Warschau is vervolgens aangevuld met een aantal 
nadere internationale regelingen, te weten: het Protocol van ’s-Gravenhage van 28 september 
1955 (Trb. 1956, 26), het Verdrag van Guadalajara van 18 september 1961 (Trb. 1962, 37) en de 
Protocollen No. 1, 2 en 4 van Montreal van 25 september 1975 (Trb. 1982, 79, 80 en 82). Deze 
aanvullende internationale instrumenten zijn voor het Koninkrijk goedgekeurd (Kamerstukken II, 
1981/1982, 17 526 (R1214)) en in werking getreden. 
 
Met deze aanvullende regelingen bij het Verdrag van Warschau werd beoogd een aantal 
verbeteringen in het internationale luchtvervoer tot stand te brengen en in het bijzonder om de 
positie van passagiers ten opzichte van de luchtvaartmaatschappijen te versterken door hun recht 
op schadevergoeding bij dood of letsel te verruimen. 
 
Inmiddels was door het grote aantal regelingen, het geheel van bepalingen geldend voor het 
internationale luchtvervoer onoverzichtelijk geworden. Om daarin eenheid te brengen en het 
systeem van de bestaande regelingen verder te moderniseren, zijn deze regelingen 
samengebracht in het Verdrag tot het brengen van eenheid in enige bepalingen inzake het 
internationale luchtvervoer, tot stand gekomen te Montreal op 28 mei 1999 (Trb. 2001, 91; 
hierna: het Verdrag van Montreal). Het Verdrag van Montreal is goedgekeurd voor het Koninkrijk, 
maar nu nog alleen in werking getreden voor het Europese deel van Nederland (Trb. 2004, 167). 
Voor Caribisch Nederland geldt het Verdrag van Warschau met het Verdrag van Guadalajara en de 
eerder genoemde aanvullende Protocollen. 
  
Het Verdrag van Montreal voorziet in een verdere versterking van de rechtspositie van de 
passagier, alsmede in een verbetering van de regelingen inzake de vervoerde bagage en 
goederen. Ook bevat het Verdrag van Montreal nog een aantal nieuwe voorzieningen op andere 
terreinen. Samenvattend zijn de belangrijkste wijzigingen: 
Voor passagiers introduceert het Verdrag van Montreal een risicoaansprakelijkheid voor de 
vervoerder. Dat houdt in dat door reizigers geleden schade tot een bedrag van SDR 113.100 door 
de vervoerder dient te worden vergoed, ongeacht het feit of hij daaraan schuld heeft. Omgerekend 
1 
 

ARTIKELSGEWIJZE TOELICHTING 
 
ARTIKEL I 
In het algemene deel van de memorie van toelichting werd reeds aangegeven dat het van groot 
belang wordt geacht om de rechten van passagiers en overige gebruikers van luchtvaart- 
maatschappijen in Nederland gelijk te stellen. Om dat te bereiken is ervoor gekozen om een 
hiertoe strekkend wetsartikel in Boek 8 van het Burgerlijk Wetboek van de BES op te nemen, dat 
het Verdrag van Montreal als geheel omvat en van toepassing doet zijn voor de BES. Hiertoe strekt 
het nieuwe artikel 1322, eerste en tweede lid, van Boek 8 van het Burgerlijk Wetboek BES.  
Dat houdt in dat de bepalingen van het Verdrag van Montreal van toepassing zijn op het 
internationale luchtvervoer vanaf Caribisch Nederland. Daaronder wordt verstaan het vervoer van 
personen, bagage of goederen dat op grond van een overeenkomst met een luchtvaartuig en 
tegen betaling plaatsvindt tussen twee staten die partij zijn bij het Verdrag van Montreal, of een 
retourvlucht vanuit een staat die partij is bij het Verdrag, waarbij er een tussenlanding wordt 
gemaakt in een andere staat, ongeacht of deze staat eveneens partij is bij het Verdrag. Tot het 
internationale luchtvervoer wordt ook kosteloos vervoer gerekend dat aan deze voorwaarden 
voldoet, mits het wordt uitgevoerd door een luchtvervoeronderneming, alsmede vervoer dat aan 
de voorwaarden voldoet en door verschillende opeenvolgende luchtvervoerders wordt uitgevoerd 
of dat door een andere vervoerder dan de contractuele vervoerder wordt uitgevoerd. (artikel 1 van 
het Verdrag van Montreal). 
Aangezien het wenselijk is dat de wettelijke regeling van het luchtvervoer binnen het Koninkrijk 
aansluit bij de wettelijke regeling van het internationale luchtvervoer, wordt in het derde lid van 
artikel 1322 het Verdrag van Montreal van overeenkomstige toepassing verklaard op het 
binnenlandse luchtvervoer vanaf de BES -te weten het luchtvervoer vanaf de BES naar Europees 
Nederland en naar de andere landen van het Koninkrijk- alsmede op het luchtvervoer tussen de 
BES onderling.  
 
Voor de verhouding met de Wet luchtvervoer BES, geldt dat de bepalingen van het Verdrag van 
Montreal in de plaats treden van afwijkende bepalingen van de Wet luchtvervoer BES.  
Dat geldt met name op het terrein van de aansprakelijkheid van de luchtvaartmaatschappijen. 
Het Verdrag van Montreal introduceert immers het beginsel van risicoaansprakelijkheid ingeval van 
overlijden of letsel van passagiers en bij schade aan goederen. Daarmee wordt de positie van 
reizigers ten opzichte van de luchtvaartmaatschappijen versterkt. De Wet luchtvervoer BES gaat 
daarentegen nog uit van het beginsel van schuldaansprakelijkheid. Verder zijn de bedragen die in 
het Verdrag van Montreal zijn vastgesteld als schadevergoeding aanzienlijk hoger dan de bedragen 
waarin de Wet luchtvervoer BES voorziet.   
Er zijn ook andere geringere verschillen: zo voorziet het Verdrag van Montreal bijvoorbeeld in de 
mogelijkheid om digitale middelen te gebruiken bij de afgifte van vervoersdocumenten en 
luchtvrachtbrieven. 
De incorporatie van het Verdrag van Montreal in Boek 8 van het Burgerlijk Wetboek BES betekent 
echter niet dat afwijkende bepalingen in de Wet luchtvervoer BES kunnen vervallen. Deze 
bepalingen blijven noodzakelijk voor die gevallen van luchtvervoer vanaf de BES, die niet onder de 
reikwijdte van de onderhavige wetswijziging vallen. Daarbij valt te denken aan internationale 
vluchten die noch onder het Verdrag van Montreal, noch onder het Verdrag van Warschau vallen, 
zoals vluchten vanaf St. Eustatius of Saba naar St. Kitts (Federatie van St. Kitts en Nevis). 
In die gevallen is het noodzakelijk om de aansprakelijkheid van de vervoerder voor dood of letsel 
van passagiers en schade aan goederen te kunnen baseren op de Wet luchtvervoer BES, ook al 
betreft het afwijkende bepalingen. Indien de bepalingen in kwestie zouden vervallen, ontbreekt 
elke grondslag voor aansprakelijkheid. 
 
ARTIKEL II 
Artikel 1 van de Wet luchtvervoer BES verwijst naar artikel 66 van de Grondwet. Het betreft een 
verwijzing die achterhaald is. Beoogd is te verwijzen naar het huidige artikel 93 van de Grondwet, 
inhoudende dat bepalingen van verdragen en van besluiten van volkenrechtelijke organisaties, die 
naar haar inhoud een ieder kunnen verbinden, verbindende kracht hebben nadat zij zijn 
bekendgemaakt. Aangezien de verwijzing onnodig is, komt dit artikel te vervallen. 
 
 
3 
 

