Definitief oordeel van Em. Prof. Dr. Andre N. van der Zande over de RPE 
Beleidsdoorlichting 
Artikel 13 Bodem en Ondergrond uitgevoerd door Decisio in opdracht van het Ministerie 
van Infrastructuur en Waterstaat 
 
1. Introductie 
 
Dit oordeel over de uitgevoerde Beleidsdoorlichting is door mij uitgebracht op basis van een 
aan mij persoonlijk verstrekte opdracht als Onafhankelijk Deskundige door het Ministerie 
van I&W. Door mijn vertrek als actief ambtenaar in rijksdienst per 1 augustus 2018 heb ik 
geen belangen bij het beleidsonderdeel Bodem en Ondergrond. Ook mijn huidige 
verantwoordelijkheden in adviesorganen en stichtingen gaven mij noch het ministerie reden 
om te twijfelen aan mijn onafhankelijkheid ( de voorzitter van de Raad voor de 
Leefomgeving en Infrastructuur, waar ik lid van ben, zag desgevraagd ook geen beletselen). 
Mijn deskundigheid is gebaseerd op mijn ruime relevante werkervaring in zowel beleid, 
kennis als uitvoering en die door het ministerie als toereikend is ervaren. Zelf heb ik ook 
geen enkel probleem ondervonden om een adequaat oordeel te kunnen vellen. Stukken 
waar ik om vroeg, of die ik nodig had, werden mij ruimhartig beschikbaar gesteld. 
 
2. Werkproces 
 
Vanaf het moment van mijn betrokkenheid bij deze Beleidsdoorlichting heb ik mij op de 
hoogte laten stellen van het werkproces van de Beleidsdoorlichting, met name de stappen 
die in de Regeling Periodiek Evaluatieonderzoek zijn voorgeschreven. 
Ik heb op drie cruciale momenten in het proces commentaar en advies geleverd: 
- Over de Offerte en Plan van Aanpak 
- Over het concept-rapport dat tot en met fase 3 gereed was; dit was de fase zoals 
beschreven in de Offerte waarin de dataverzameling wordt afgesloten en wordt 
overgegaan tot analyse en interpretatie (fase 4 en verder). 
- Over het definitieve concept-rapport dat mij 29 september 2020 ter beschikking is 
gesteld. 
Ik gaf dat commentaar onafhankelijk van het commentaar dat werd gegeven door de 
Begeleidingscommissie en de opdrachtgever(s) op het ministerie.  
Wel heb ik achteraf kennis kunnen nemen van de uitgebrachte commentaren en op de 
respons daarop van de onderzoekers van Decisio. 
 
Mijn verschillende commentaren zijn steeds aan de onderzoekers van Decisio beschikbaar 
gesteld (met een afschrift aan het ministerie) met het voorbehoud dat ik mij alle rechten 
heb voorbehouden om in mijn eindoordeel op alle punten van commentaar en kritiek terug 
te kunnen komen. 
Uitgezonderd het uitgebrachte commentaar op het  concepteindrapport heb ik dus kunnen 
nagaan hoe het werkproces is verlopen tussen Decisio als opdrachtnemer en het ministerie 
en de Begeleidingscommissie als opdrachtgevers. Dit is uiteraard voorwaarde voor mijn 
oordeel over de proceskwaliteit van de beleidsdoorlichting. 
Ook dit eindoordeel heb ik voor hoor- en wederhoor en ter correctie van feitelijke 
onjuistheden voorgelegd aan de opdrachtgever en opdrachtnemer. 
 
 1 

 
De interpretatiescores die met name in de blauwe tabellen zijn opgenomen over de 
doeltreffendheid en doelmatigheid van de onderscheiden beleidsdoelen zijn systematisch 
en navolgbaar. De driepuntschaal van +, 0 en – is wel grof omdat het uit de extremere 
scores van de deelscores uit de achterliggende evaluaties een gemiddelde score vaststelt. 
Hier is ook het risico aanwezig van uitmiddelen en afvlakken waardoor mogelijk de echt 
belangrijke signalen te zeer worden gedempt.  
 Het valt op dat behalve bij het beleid ten aanzien van Caraïbisch Nederland geen – scores 
worden gegeven. De echte leersignalen uit de evaluatie, die terecht doorkklinken in de 
conclusies en aanbevelingen moeten daardoor meer uit de tekstuele conclusies en 
aanbevelingen worden gehaald dan uit de scores.   
 
De conclusies, die op een hoger abstractieniveau liggen dan de interpretatiescores, kunnen 
mijns inziens worden geschraagd door het achterliggende materiaal in de voorgaande 
hoofdstukken. Een uitzondering is de nul score op pagina 76 voor de kennisontwikkeling. In 
de score tabellen van hoofdstuk 8 is de laagste score een 0, zoals die voor 
kennisontwikkeling wordt gegeven. Gezien het onderliggende materiaal in de voorliggende 
hoofdstukken zou een – (min) score ook te rechtvaardigen zijn geweest. Hier wreekt zich 
opnieuw de vraag hoe de deelscores optellen naar de eindscores en de afwezigheid van 
meetbare indicatoren voor dit beleidsdoel..  
De conclusies op pagina 77 over de doelmatigheid  indicaties van het bodemsaneringsbeleid 
geeft een rechtstreeks citaat uit de brief van de staatssecretaris hierover. De 
opdrachtnemer voegt hier in evaluatieve zin niets aan toe of af. De aldaar genoemde 
indirecte bewijzen voor adequate doelmatigheid zijn (voor mij) niet geheel overtuigend en 
lijken eerder aan te tonen dat de gezamenlijke bereidheid van de medeoverheden om tot 
expliciete navolgbare benchmarking te komen tekortschiet. Een expertisecentrum als 
Bodem+ is mijns inziens heel wel in staat om over de territoriale grenzen van bevoegde 
gezagen en projecten heen doelmatigheidsvergelijkingen te maken. Het formele argument 
van de decentralisatie lijkt hier op gespannen voet te staan met noties als 
systeemverantwoordelijkheid en de wens om naar de burger toe als éen overheid te willen 
optreden (zoals verwoord in de Nationale Omgevingsvisie). 
 
De 5 aanbevelingen vloeien qua inhoud en strekking logisch voort uit de analysen, 
interpretaties en conclusies en zijn hier en daar (terecht) pregnanter dan de achterliggende 
conclusies. Bijvoorbeeld aanbevelingen 2 en 3 (deels) gaan over de vraag of er adequate 
kennis aanwezig is bij de andere overheden (met name de gemeenten). Dat grijpt terug op 
mijn kritiek op de (te vlakke) scoresystematiek zoals hierboven geformuleerd. 
Cruciaal is ook dat de beleidsomslag van saneren naar (preventief) beheren andersoortige 
beleidsdoelen en indicatoren zal meebrengen en dus mutatis mutandis andersoortige 
expertise bij de bevoegde gezagen. Hetzelfde geldt voor de doelmatigheidsvragen die voor 
de aankomende periode opnieuw gesteld moet (kunnen) worden. 
Bij de conclusies en aanbevelingen over Caraïbisch Nederland mis ik het besef dat bij het 
operationaliseren van de gestelde beleidsdoelen via grenswaarden en indicatoren zou 
kunnen worden aangesloten bij de VN doelen en indicatoren zoals opgenomen in de 
Sustainability Development Goals. (SDG’s). Bijvoorbeeld de vraag naar wat een faire prijs is 
voor drinkwater wordt niet alleen in CN gesteld. 
 
 3 

