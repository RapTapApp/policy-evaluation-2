Bijlage 1 
Tekst van de e-mail, d.d. 10 augustus 2021, aan de heer Van S. met het antwoord van 
het ministerie van OCW op zijn brief over ‘geo-blokkade binnen het Koninkrijk’  
 
 
 
Geachte heer, 
 
In uw brief van 14 juli 2021 schrijft u aan minister Slob dat u in uw vakantiehuis op Curaçao 
bepaalde programma’s van NLZiet alleen via een truc kan ontvangen, vanwege de geo-blokkade.  
U vraagt zich af of deze blokkade wel terecht is, aangezien Curaçao onderdeel is van het koninkrijk 
Nederland. Op verzoek van de minister ontvangt u van mij een antwoord. 
 
Ik kan me voorstellen dat u het vervelend vindt dat u op Curaçao niet alle programma’s van 
NLZiet kunt ontvangen. Dat kan (en mag) inderdaad het geval zijn vanwege de geo-blokkade. Ik 
zal dat hieronder verder toelichten. 
 
De Europese Geoblockingverordening, waarnaar u in uw brief verwijst, is een verordening over de 
aanpak van ongerechtvaardigde geo-blokkade en andere vormen van discriminatie van klanten op 
grond van nationaliteit, verblijfplaats of plaats van vestiging in de interne markt (en - voor de 
volledigheid - betreft tevens de wijziging van Verordeningen (EG) nr. 2006/2004 en (EU) 
2017/2394 en Richtlijn 2009/22/EG). De verordening is niet van toepassing op auteursrechtelijk 
beschermde content, zoals films en televisieprogramma’s. 
Daarvoor is aparte EU-regelgeving, die voorziet in verplichte grensoverschrijdende 
overdraagbaarheid (portabiliteit) van betaalde online-inhoudsdiensten. U kunt hierbij denken aan 
Netflix, NPO Plus en NL Ziet. Deze regelgeving is ook opgesteld om het makkelijker te maken – 
binnen de EU – dat er grensoverschrijdend gratis radio- en televisieprogramma’s uitgezonden 
kunnen worden die nieuws en actualiteiten bevatten of die volledig door de publieke omroep zijn 
gefinancierd. 
 
Hoewel Curaçao bij het Nederlands Koninkrijk behoort, behoort het niet tot de interne markt van 
de EU. Dit betekent onder meer dat de hiervoor genoemde EU-regelgeving over films en 
televisieprogramma’s niet van toepassing is voor Curaçao. Het kan dus gebeuren dat bepaalde 
diensten vanwege de geo-blokkade niet beschikbaar zijn binnen een land van ons koninkrijk. 
 
NL Ziet is een publiek-privaat initiatief tussen NPO, RTL en Talpa. De NPO is de Nederlandse 
Publieke Omroep en heeft onder andere als wettelijke taak om media-aanbod te verspreiden voor 
Nederlandstaligen in het buitenland. Dat doet de NPO via de dienst BVN, die via satelliet en 
internet beschikbaar is. Daarnaast probeert de NPO zijn content zoveel mogelijk via NPO Start 
(http://www.npostart.nl) beschikbaar te maken. In sommige gevallen zijn de rechten echter voor 
het Caribisch gebied niet beschikbaar voor de NPO, bijvoorbeeld bepaalde sportrechten, of zijn 
deze rechten heel duur, zoals bij buitenlandse films en series. Mede daardoor zijn de livestreams 
van de NPO buiten (het land) Nederland op voorhand niet beschikbaar.  
 
Het is mij niet bekend wat de beschikbaarheid van de commerciële omroepen RTL en Talpa binnen 
ons koninkrijk precies is. RTL opereert bijvoorbeeld onder een Luxemburgse uitzendlicentie. Mocht 
u vragen hierover hebben, kunt u zich het best tot deze omroepen zelf wenden. 
 
Ik hoop dat met deze informatie uw vraag is beantwoord. 
 
Met vriendelijke groet, 
 
 
 

