Goedkeuring van het op 1 november 2002 te Londen tot stand gekomen Protocol 
van 2002 bij het Verdrag van Athene inzake het vervoer van passagiers en hun 
bagage over zee, 1974 (Trb. 2011, 110) (33 216 (R1980) 
 
 
MEMORIE VAN ANTWOORD 
 
 
Met interesse heb ik kennis genomen van de vragen van de leden van SP-fractie. Voor deze 
inbreng dank ik deze leden en de leden van de fracties van de PvdA, het CDA, D66 en 
GroenLinks die zich bij deze vragen hebben aangesloten. De vragen beantwoord ik mede 
namens de minister van Buitenlandse Zaken en de minister van Infrastructuur en Milieu. 
 
De leden van de SP-fractie vragen of het juridisch de juiste weg is dat het Protocol voor het 
gehele Koninkrijk wordt goedgekeurd, terwijl Aruba, Curaçao en Sint Maarten nog geen 
uitsluitsel hebben gegeven over de medegelding. Zij vragen of goedkeuring en toetreding 
voor het hele Koninkrijk de landen verplicht om, wellicht binnen een bepaalde termijn, 
uitvoeringswetgeving tot stand te brengen. Zij vragen tevens of, indien dat het geval is, wat 
het gevolg is als de landen daar niet, of niet tijdig, toe over gaan. De genoemde leden 
vragen of het mogelijk zou zijn geweest om goedkeuring te vragen voor uitsluitend 
Europees en Caribisch Nederland (Bonaire, Sint Eustatius en Saba) en een voorbehoud aan 
te tekenen ten aanzien van gelding voor de overige drie landen. Deze leden vragen of 
Aruba, Curaçao en Sint Maarten in dat geval later zelfstandig alsnog tot dat Protocol hebben 
kunnen toetreden. Tevens informeren deze leden of alleen Nederland, wanneer zo'n 
voorbehoud is gemaakt overeenkomstig artikel 18 van het Protocol, dat dan op verzoek van 
een of meer van de drie landen voor hen weer kan intrekken. Als de weg van het maken 
van een voorbehoud bij toetreding open staat, waarom is daar dan niet voor gekozen, zo 
vragen deze leden. 
 
Door een verdrag goed te keuren, machtigen de Staten-Generaal de regering als het ware 
om tot binding aan het verdrag over te gaan. In het geval van het Protocol zal deze binding 
tot stand komen door het deponeren van een toetredingsakte bij de Internationale 
Maritieme Organisatie (IMO). De akte vermeldt voor welke delen van het Koninkrijk de 
binding tot stand wordt gebracht. Vooralsnog zal in de toetredingsakte voor het Protocol 
worden aangeven dat het Protocol zal gelden voor het Europese deel van Nederland. 

