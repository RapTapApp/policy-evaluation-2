Voorgenomen regelgeving voor Caribisch Nederland 
 
Overzicht van voorgenomen regelgeving op het beleidsterrein van IenM, welke in voorbereiding is 
dan wel reeds aanhangig is bij de Staten-Generaal.  
 
Wet 
 
- Kadasterwet BES. Het voornemen bestaat om het Kadaster Nederland verantwoordelijk te laten 
worden voor de kadastrale werkzaamheden op de BES-eilanden. Dit voornemen vraagt om 
aanpassing van de bestaande Wet openbare registers BES, de bestaande Wet kadaster en 
registratie onroerende zaken en beperkte rechten BES, van enkele artikelen van het Nederlandse 
Burgerlijk Wetboek en van enkele artikelen van de Nederlandse Kadasterwet. 
 
Algemene maatregel van bestuur 
 
- Inrichtingen- en activiteitenbesluit BES. Dit besluit zal regels bevatten voor vergunningplichtige 
inrichtingen en algemene regels voor inrichtingen die niet vergunningplichtig zijn. Daarnaast 
worden activiteiten en plannen aangewezen die MER-plichtig zijn. 
 
- Besluit risico’s en zware ongevallen BES. Dit besluit zal regels bevatten voor inrichtingen met 
grote risico’s voor het milieu, de externe veiligheid en de arbeidsveiligheid. 
 
- Besluit stoffen BES. Dit besluit zal regels bevatten over de import en export van CFK’s en 
asbesthoudende stoffen. 
 
- Kadasterbesluit BES. Dit besluit zal nadere regels bevatten voor de uitvoering van de 
Kadasterwet BES. 
 
Ministeriële regeling 
 
- Regeling met betrekking tot het vaststellen van een kennisgevingsformulier, een 
transportformulier en gegevens voor het aanvragen van een vergunning. Deze regeling zal regels 
bevatten voor het grensoverschrijdend overbrengen van gevaarlijke afvalstoffen in het kader van 
het Verdrag van Basel. 
 
- Regeling met betrekking tot financiële zekerheid in verband met gevaarlijke afvalstoffen.  
 
- Regeling tarieven kadaster BES.  Deze regeling zal, ter uitvoering van de Kadasterwet BES, regels 
bevatten over de tarieven voor kadastrale werkzaamheden. 
 
- Regeling tot wijziging van de Regeling veiligheid zeeschepen in verband met de implementatie 
van de SCV-Code en de CCSS-Code voor Caribisch Nederland en tot wijziging van de Regeling 
voorkoming verontreiniging door schepen in verband met de implementatie van het MARPOL-
verdrag voor Caribisch Nederland. De wijziging van de Regeling veiligheid zeeschepen behelst de 
implementatie van twee internationale codes en het stellen van veiligheidseisen aan zeeschepen in 
lokale vaart. De wijziging van de Regeling voorkoming verontreiniging door schepen behelst een 
nadere invulling van de in het MARPOL-verdrag opgenomen voorschriften voor Caribisch-
Nederlandse schepen. 
 
- Regeling tot wijziging van de Regeling vervoer gevaarlijke stoffen over land BES. Deze regeling 
zal regels bevatten ter implementatie van de voor de BES-eilanden relevante delen van het ADR. 

