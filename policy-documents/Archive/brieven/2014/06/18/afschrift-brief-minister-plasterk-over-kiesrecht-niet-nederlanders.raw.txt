> Retouradres Postbus 20011 2500EA Den Haag 
 
Directie Bestuur, Democratie 
De heer E. Henriquez 
en Financiën 
Eilandsraadlid 
Turfmarkt 147 
Openbaar Lichaam Sint Eustatius  
Den Haag 
Postbus 20011 
2500EA  Den Haag 
www.rijksoverheid.nl 
www.facebook.com/minbzk 
www.twitter.com/minbzk 
Contactpersoon 
Kenmerk 
2014-0000315892 
  
Uw kenmerk 
Datum 18 juni 2014 
 
Betreft kiesrecht niet-Nederlanders 
 
 
 
Geachte heer Henriquez, 
 
Met uw brief van 21 mei 2014 doet u een klemmend beroep op mij om het 
bestaande kiesrecht van niet-Nederlanders voor de eilandsraden niet te wijzigen. 
Volgens u is er op Sint Eustatius een sterk verlangen dat niet-Nederlanders het 
kiesrecht voor de Eilandraad bezitten. Indien dit niet wordt behouden dan is dat 
volgens u bewijs van een groot gebrek aan respect voor de eilandsraad en 
misbruik van bevoegdheid door de Nederlandse overheid. 
 
De regering begrijpt de wens dat niet-Nederlanders hun stemrecht voor de 
eilandsraden behouden. Hiertegen is ook geen principieel bezwaar, immers niet-
Nederlanders kunnen ook bij de gemeenteraadsverkiezingen hun stem 
uitbrengen. Om deze reden is er een wetsvoorstel (verder: wetsvoorstel 33 268) 
ingediend waarmee onder meer de uitspraak van het Gemeenschappelijk Hof 
van Justitie van Aruba, Curaçao, Sint Maarten en van Bonaire, Sint Eustatius en 
Saba van 10 januari 2011 dat niet-Nederlanders actief kiesrecht voor de 
eilandsraden bezitten, in de wet wordt vastgelegd. Tevens wordt in passief 
kiesrecht voorzien. Het wettelijk reguleren van deze kiesrechten overeenkomstig 
de rechten van niet-Nederlanders bij de gemeenteraadsverkiezingen neemt niet 
weg dat het ook van belang wordt geacht dat de Nederlanders woonachtig in 
Caribisch Nederland net als de Nederlanders in Europees Nederland indirect 
invloed krijgen op de samenstelling van de Eerste Kamer. Er is voor gekozen dat 
de eilandsraden de Eerste Kamer mede zullen kiezen. Hiervoor is een 
grondwetswijziging noodzakelijk. Het daartoe strekkende wetsvoorstel ligt 
inmiddels in eerste lezing bij de Eerste Kamer. Gebleken is dat een groot deel 
van de Eerste Kamer invloed van niet-Nederlanders via de eilandsraden op het 
nationaal beleid zeer ongewenst vindt. Dat de daadwerkelijke invloed zeer klein 
zal zijn, doet daar niet aan af. De regering onderschrijft dit bezwaar. Om deze 
reden is tevens is een wetsvoorstel ingediend dat tot gevolg heeft dat het actief 
en passief kiesrecht van niet-Nederlanders blijft bestaan totdat de eilandsraden 
de leden van de Eerste Kamer kiezen (Kamerstukken II 2013/14, 33 900, verder 
wetsvoorstel 33 900). Dit wetsvoorstel is vooraf bij brief van 11 juli 2013 ter 
consultatie aan de openbare lichamen aangeboden. Op verzoek van uw 
openbaar lichaam is de reactietermijn verlengd van 1 september 2013 naar 15 
oktober 2013. Ik betreur het dat ik in de desbetreffende periode niet al een 
officiële reactie heb mogen ontvangen.  
 
 
Pagina 1 van 2 
  
 

