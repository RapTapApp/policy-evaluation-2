 
 
Wijziging van de Wet elektriciteit en drinkwater BES (bevorderen 
36050 
uitvoerbaarheid), wijziging van de Wet volkshuisvesting, ruimtelijke ordening en 
milieubeheer BES en de Wet financiën openbare lichamen BES (uitbreiding van 
de zorgplicht voor afvalwater en verbreden heffingsgrondslag) en de Warenwet 
BES (afstemming drinkwaterwetgeving) 
 
Memorie van antwoord 
 
 
Met belangstelling heb ik kennisgenomen van het voorlopig verslag van de vaste 
commissie voor Infrastructuur, Waterstaat en Omgeving. De leden van de fractie 
van GroenLinks hebben in dit voorlopig verslag enkele vragen gesteld die ik 
hieronder zal beantwoorden. 
 
De leden van de fractie van GroenLinks wijzen erop dat in de Eerste Kamer met 
enige regelmaat aandacht wordt besteed aan de bestaanszekerheid van de 
inwoners van de Antillen. Bij bezoeken van leden van de Eerste Kamer aan dit 
gebied wordt aan deze leden met enige regelmaat het signaal afgegeven dat 
zoet water zeer prijzig is en daardoor niet altijd voor iedereen toegankelijk. 
  
In het licht van de eerder gevoerde discussie in de vaste commissie voor 
Koninkrijksrelaties over armoede en kosten voor levensonderhoud , wensen de 
leden van de fractie van GroenLinks de regering te vragen of, hoe en in welke 
mate bij de tariefvaststelling voor drinkwater het beheersbaar maken van de 
kosten voor levensonderhoud een leidend principe is. 
 
De nutsbedrijven (op Bonaire en Sint Eustatius) en het openbaar lichaam Saba 
stellen zelf hun tarieven vast. Wel is het zo dat de Autoriteit Consument en 
Markt (ACM) jaarlijks maximumtarieven vastlegt waarmee de kosten van de 
drinkwaterproductie- en distributie in het betreffende jaar verdisconteerd 
kunnen worden. Daarbij hanteert het de doelen van consumenten- en 
investeerdersbescherming en productieve efficiëntie. Een financieel gezond 
nutsbedrijf is voorwaardelijk voor de productie en levering van voldoende 
drinkwater van goede kwaliteit.  
 
Deze vastgestelde maximumtarieven zijn in de praktijk niet de tarieven die de 
gebruiker betaalt. Distributeurs van het drinkwater (STUCO op Sint Eustatius, 
WEB op Bonaire en het openbaar lichaam op Saba) kunnen namelijk zelf 
besluiten om lagere tarieven door te berekenen aan de gebruikers. Daarvoor 
kunnen zij subsidie aanvragen bij het ministerie van Infrastructuur en 
Waterstaat. Bij deze subsidieverstrekking is het betaalbaarder maken van de 
(kostendekkende) tarieven inderdaad het leidende principe. Daarnaast 
subsidieert het ministerie van Infrastructuur en Waterstaat ook nog incidenteel 
investeringen in de watervoorziening op de eilanden in Caribisch Nederland: dat 
is belangrijk voor de robuustheid en toegankelijkheid van de 
drinkwatersystemen en de kosten daarvan zouden zonder subsidies geheel 
worden doorberekend in hogere tarieven. De subsidiebedragen zijn per juli 
verhoogd, zoals vastgelegd in de Tijdelijke subsidieregeling drinkwater BES en 
rioolwaterzuiveringsinstallatie Bonaire 2018 tot en met 2024 (die overigens 
verlengd zal worden in 2023). 
 
 

