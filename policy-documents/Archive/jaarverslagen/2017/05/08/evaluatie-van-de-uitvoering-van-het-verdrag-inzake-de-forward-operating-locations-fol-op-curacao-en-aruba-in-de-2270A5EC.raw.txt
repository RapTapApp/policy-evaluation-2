EVALUATIE VAN DE UITVOERING VAN HET VERDRAG INZAKE DE FORWARD 
OPERATING LOCATIONS OP CURAÇAO EN ARUBA IN DE PERIODE 1 OKTOBER 2015 - 
30 SEPTEMBER 2016  
Forward Operating Locations 
Op grond van het Verdrag tussen het Koninkrijk der Nederlanden en de Verenigde Staten 
inzake samenwerking op het gebied van drugsbestrijding vanuit de lucht (FOL-verdrag, 2000) 
maken Amerikaanse vliegtuigen gebruik van zogenaamde “forward operating locations” op de 
luchthavens van Curaçao (Hato) en van Aruba (Reina Beatrix). Het verdrag geeft toestemming 
voor het uitvoeren van vluchten ten behoeve van surveillance, monitoring en het opsporen van 
drugstransporten. De vluchten worden onbewapend uitgevoerd.  
Na het aflopen van de eerste tienjarige termijn is het FOL-verdrag tweemaal verlengd met een 
periode van vijf jaar, met ingang van 2 november 2011 en 2 november 2016. Deze laatste 
verlenging heeft, op verzoek van de VS, plaatsgevonden middels een notawisseling. 
Het Koninkrijk is gebaat bij de Amerikaanse luchtverkenningen op grond waarvan 
drugstransporten kunnen worden opgespoord en onderschept. Dat laatste gebeurt in een groot 
aantal gevallen in samenwerking met de Koninklijke Marine.  
Bestrijding van de drugsproblematiek in de Caribische regio is van mondiaal belang. Dit is 
eveneens het geval binnen Europees verband, waarbij het principe van gezamenlijke 
verantwoordelijkheid wordt onderschreven en daaraan ook daadwerkelijk door het Koninkrijk 
uitvoering wordt gegeven.  
 
In Curaçao wordt ten volle gebruik gemaakt van de FOL-faciliteit. Aruba is in gesprek met de VS 
over het verkleinen van het FOL-terrein op de luchthaven Reina Beatrix, ten behoeve van de 
commerciële uitbreiding van de luchthaven. Hierbij zou een gedeelte dat nu uitsluitend aan FOL 
2
is toegewezen (45.000 m ), bestemd worden voor “dual use”. Een kleiner gedeelte (21.550 m2) 
blijft voor exclusief FOL-gebruik. De VS lijkt hier in principe welwillend tegenover te staan, maar 
heeft nog geen definitief antwoord gegeven. 
Infrastructuur 
Er hebben verschillende onderhoudsprojecten plaatsgevonden, waaronder onderhoud van de 
hangar bij de luchthaven Hato. 
Juridische kwesties 
In de rapportageperiode zijn geen problemen of incidenten aan de autoriteiten in Willemstad 
en/of Oranjestad gemeld die te maken hebben met de interpretatie en/of implementatie van het 
FOL-verdrag. De contacten van het FOL-personeel met de lokale en militaire instanties zijn, 
waar het gaat om zaken van gezamenlijk belang, evenals in de voorgaande evaluatieperiodes 
uitstekend. 
Transparantie 
De VS houdt de Commandant der Zeemacht in het Caribisch gebied (CZMCARIB) conform de 
verdragsafspraken op de hoogte van vluchten die vanaf de FOL’s worden uitgevoerd. Dit betreft 
aantallen, type vluchten, operationele vluchtgegevens zoals de duur van de vlucht, het 
patrouillegebied en type vliegtuig. 

