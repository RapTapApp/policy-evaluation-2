 
Bondgenoten in onzekere tijden 
 
In een wereld waarin onzekerheden en instabiliteit groeien, neemt het belang van de 
Trans-Atlantische band toe. Nederland en de EU staan voor uitdagingen die we zonder 
internationale partners niet kunnen oplossen.  
 
e
Met het aantreden van Donald Trump als 45 president van de VS is America First een 
belangrijk leidend principe geworden van het Amerikaanse buitenlands beleid. De relatie 
van de VS met Europa en met de wereld is transactioneler geworden. Juist nu is het van 
belang de dialoog aan te gaan en te zoeken naar consensus. Het recente bezoek van de 
minister-president aan president Trump, waarvan het verslag is bijgevoegd, moet dan 
ook in dat licht worden gezien. Dit bezoek vond plaats in goede sfeer met wederzijdse 
waardering voor de eeuwenoude goede banden tussen beide landen en met wederzijds 
begrip voor de zaken waar de meningen uiteenlopen. Er is meer wat ons verbindt dan 
dat ons scheidt, en het kabinet zal zich blijven inspannen voor een constructieve dialoog, 
ook over de zaken waar we het niet eens zijn, om onze standpunten over het voetlicht te 
brengen. 
 
Gedeelde belangen 
 
De trans-Atlantische samenwerking is cruciaal voor de vrede, vrijheid, veiligheid en 
welvaart aan beide zijden van de oceaan en de VS blijft een onmisbare partner. Het 
NAVO bondgenootschap is onontbeerlijk voor de Europese en Amerikaanse veiligheid. 
Alleen in samenwerking met de VS kunnen we een antwoord vinden op internationale 
uitdagingen, zoals het effectief opereren in de relatie met Rusland, internationaal 
terrorisme, en de rol van cyber. Dit zijn slechts een paar voorbeelden van terreinen waar 
een wederzijds belang bij trans-Atlantische samenwerking bestaat. Ook in economisch 
opzicht zijn en blijven de VS en Europa belangrijke partners; gezamenlijk 
vertegenwoordigen zij bijna 50% van het wereld-BNP.  
 
De bilaterale economische relatie tussen Nederland en de VS is stevig en rust voor een 
belangrijk deel op investeringen over en weer. Nederland staat in de top vijf van 
buitenlandse investeerders in de VS; de VS is de grootste buitenlandse investeerder in 
Nederland. Er worden 825.000 Amerikaanse banen ondersteund door onze bilaterale 
economische banden; omgekeerd zijn in Nederland 246.000 banen gerelateerd aan de 
economische relatie met de VS.  
 
Nederland heeft zich ook altijd cultureel en maatschappelijk sterk verbonden gevoeld 
met de Verenigde Staten, en omgekeerd geldt hetzelfde. Zoals gezegd: er is meer dat 
ons verbindt dan dat ons scheidt. 
 
De dialoog, juist bij meningsverschillen  
 
Dat neemt niet weg dat de VS een aantal stappen heeft genomen die voor Nederland en 
andere Europese partners teleurstellend zijn, en die een koerswijziging betekent ten 
opzichte van eerdere Amerikaanse posities. De Amerikaanse terugtrekking uit het 
klimaatakkoord; de eenzijdige opzegging van het JCPOA; het besluit om de Amerikaanse 
ambassade naar Jeruzalem te verplaatsen en de instelling van invoerheffingen op 
aluminium en staal zijn besluiten die Nederland en andere belangrijke partners kritisch 
bezien. Recent kwam daar de Amerikaanse terugtrekking uit de Mensenrechtenraad bij. 
Deze stappen passen in een zorgelijke trend waarin de Amerikaanse administratie een 
minder multilaterale koers vaart. In een aantal gevallen bestaat bij deze forse 
meningsverschillen over de benadering wel overeenstemming met de VS over het te 
bereiken doel – zo delen Europa en de VS bezorgdheid over de destabiliserende rol van 
Iran in de regio, en is ook Nederland van mening dat de Mensenrechtenraad moet 
worden versterkt en verbeterd – maar niet over de weg ernaartoe. 

Wanneer het VK de EU verlaat zal deze economische ‘gateway to Europe’ functie alleen 
maar versterkt worden.  
De VS en Europa delen een geschiedenis die op waarden is gebaseerd. Een belangrijke 
e
illustratie daarvan is de 75 herdenking van D-Day die in 2019 zal plaatsvinden. 
Amerikaanse betrokkenheid bij internationale organisaties en multilaterale oplossingen is 
in het Nederlandse en Europese belang. Nederland is een voorvechter van een 
multilaterale wereldorde en van de internationale rechtsorde; dit geldt voor bijvoorbeeld 
klimaat, handel, en non-proliferatie. Daartoe moeten we de federale overheid blijven 
engageren en aantoonbaar maken dat internationale samenwerking ook de Amerikaanse 
belangen dient. Hiervoor zetten we ons met Europese en andere partners in. Overigens 
wordt in veel multilaterale fora de samenwerking met de VS voortgezet.  
Onze gezamenlijke waarden worden tevens weerspiegeld in de zeer intensieve contacten 
die bestaan op maatschappelijk niveau, en op cultureel en onderwijsterrein. Onder 
andere de uitwisselingen via het Fulbright Center zijn daarvan een voorbeeld. Ook de 
relaties met lagere overheden, met staten en steden zijn intensief – bijvoorbeeld op 
klimaatgebied of water management. Nederland zal op alle niveaus de samenwerking 
met de VS blijven zoeken. Daarbij zal, zoals ook onder vorige administraties het geval 
was, het gesprek worden voortgezet over aan onze gedeelde waarden gerelateerde 
thema’s zoals rechten van LGBTI en het tegengaan van discriminatie.  
De Nederlandse inzet blijft gericht op verdere intensivering van de sterke relatie op het 
gebied van veiligheid, economie en waarden. De VS kent een stevig democratisch bestel, 
een sterke rechtsstaat, en een levendig politiek-maatschappelijk debat, die een goede 
basis vormen om onze relaties te bestendigen.   

