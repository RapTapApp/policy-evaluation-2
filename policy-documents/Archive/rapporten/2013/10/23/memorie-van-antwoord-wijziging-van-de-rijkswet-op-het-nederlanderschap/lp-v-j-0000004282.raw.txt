33 514 (R1998) 
Wijziging van de Rijkswet op het Nederlanderschap in verband met de wijziging van Boek 1 van 
het Nederlandse Burgerlijk Wetboek betreffende het ontstaan van het juridisch ouderschap van 
de vrouwelijke partner van de moeder anders dan door adoptie 
 
Memorie van antwoord 
 
Ik dank de leden van de SP-fractie voor hun inbreng en beantwoord de door hen gestelde vragen 
graag.  
 
Artikel 1 
De Leden van de SP-fractie schetsen de volgende situatie: een Nederlandse vrouw trouwt in Zweden 
met een Zweedse vrouw. Deze Zweedse vrouw krijgt een kind. Zweeds recht bepaalt, net als het 
Nederlandse recht, dat de Nederlandse duomoeder van rechtswege juridisch ouder wordt. Nu zegt 
de toelichting: “De eerste vraag die beantwoord moet worden is of het moederschap van deze 
vrouw op grond van de regels van internationaal privaatrecht voor erkenning in aanmerking komt in 
Nederland, Aruba, Curaçao en Sint Maarten of de BES”. Als dat het geval is kan de Nederlandse 
vrouw haar Nederlanderschap doorgeven aan het kind. De leden vragen zich af of we niet 
onderscheid moeten maken tussen Europees Nederland en Caribisch Nederland. Zij kunnen zich 
voorstellen dat dit moederschap in Europees Nederland wordt erkend, maar niet in Caribisch 
Nederland, nu er geen Nederlandse rechter aan te pas is gekomen. Dit zal tot gevolg hebben dat het 
kind het Nederlanderschap niet kan verkrijgen, zo nemen deze leden aan. 
Het internationaal privaatrecht van de verschillende delen van het Koninkrijk is bepalend voor de 
vraag of het Zweedse moederschap van de Nederlandse vrouw wordt erkend naar het recht van 
Nederland, de BES, Aruba, Curaçao of Sint Maarten. Dat betekent dat het zo kan zijn dat het 
ouderschap in Nederland wel wordt erkend, maar in overzeese delen van het Koninkrijk niet. Ook op 
andere onderdelen van het internationaal privaatrecht kunnen er verschillen zijn tussen de 
verschillende delen van het Koninkrijk. Dit is inherent aan het gegeven dat de materiële 
rechtsstelsels verschillend zijn. Wordt het ouderschap niet erkend, dan geeft de ouder het 
Nederlanderschap niet door.  
Hierbij past de kanttekening dat uit de beschikking van de Hoge Raad van 13 april 2007 (LJN: 
AZ6095) volgt dat rechterlijke uitspraken en authentieke akten die in het ene deel van het Koninkrijk 
zijn gegeven of opgemaakt rechtskracht en rechtsgevolgen hebben in een ander deel van het 
Koninkrijk. Artikel 40 van het Statuut voor het Koninkrijk laat de rijksdelen in onderling verband geen 
ruimte voor het niet erkennen of aanvaarden van de rechtskracht en rechtsgevolgen van elkaars 
uitspraken of authentieke akten, ook al sluiten de rechtsgevolgen tot stand gebracht door deze 
uitspraken of akten in het ene deel niet aan bij – in de woorden van de Hoge Raad – de plaatselijke 
opvattingen van het andere deel van het Koninkrijk. Is het duomoederschap van de Nederlandse 
vrouw in Nederland erkend dan is een akte van inschrijving opgemaakt. Deze authentieke akte dient 
vervolgens te worden  erkend in de overzeese delen van het Koninkrijk en hieraan zullen ook de 
rechtsgevolgen van het ouderschap – waaronder de verkrijging van het Nederlanderschap door het 
kind – worden verbonden.  
 
Artikel 4 lid 1  
In de memorie van toelichting stelt de regering dat het moederschap naar Nederlands recht in de 
overige delen van het koninkrijk erkend zal moeten worden op grond van art. 40 van het statuut en 
art. 5 Invoeringswet BES. Beide, gelijkluidende artikelen gaan over rechterlijke vonnissen en bevelen. 
In wetsvoorstel 33 032 wordt het moederschap door de duomoeder verkregen ofwel van 
rechtswege  ofwel door erkenning ingeval van een bekende donor.   

