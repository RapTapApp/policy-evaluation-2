Functie en opdracht  
 
Nationaal Coördinator tegen Discriminatie en 
Racisme 
  

Naast de instelling van een NCDR wil het kabinet ook de coördinatie tussen departementen 
verstevigen. Dit sluit aan op wat in de verkenning van ABD Topconsult de horizontale coördinatie 
wordt genoemd. Het kabinet heeft daarom gekozen voor het verstevigen van de departementale 
governance rond het onderwerp, in de vorm van een hoog-ambtelijke stuurgroep. Deze stuurgroep 
zal een belangrijke rol spelen in de afstemming tussen departementen en de NCDR.  
 
De NCDR is een regeringscommissaris die het onderwerp een impuls moet geven. Dat moet niet 
alleen bij de departementen, maar ook in relatie tot initiatieven en ontwikkelingen in de 
samenleving. Het moet een verbindend iemand zijn, die kan rekenen  op draagvlak uit de 
samenleving. De keuze voor de persoon is van groot belang. Het kabinet kiest daarom voor een 
open werving, waarbij alle belangstellenden kunnen reageren. Zo wordt verzekerd dat er met een 
open blik gezocht wordt naar de juiste persoon.  
 
  

Uitwerking van de opdracht 
In het profiel is de opdracht van de NCDR beschreven. In deze uitwerking wordt nader ingegaan op 
de taken. 
 
Wat gaat de NCDR doen?  
1. Nationaal programma 
De NCDR krijgt als opdracht om een nationaal programma op te stellen. Het programma 
bestaat uit 2 onderdelen: een meerjarig deel met scherpe doelen en een jaarlijks 
actieprogramma. Het actieprogramma wordt jaarlijks door het kabinet vastgesteld. De 
coördinerend minister (de minister van BZK) is verantwoordelijk binnen het kabinet voor 
agendering en besluitvorming van het actieprogramma en doet dit op voorstel van de 
NCDR. Door jaarlijks een actieprogramma vast stellen bestaat de mogelijkheid om jaarlijks 
accenten te leggen en bij te sturen om de meerjarig vastgestelde doelen te kunnen halen.  
 
Discriminatie is een breed onderwerp; om effectief te kunnen zijn is focus nodig. In het 
eerste jaar zal de NCDR samen met alle actoren pionieren in de manier waarop de doelen 
en het jaarlijkse programma tot stand komen.  Aandachtspunt hierbij is de totstandkoming 
van een nieuw Regeerakkoord.  
 
Voor het opstellen van het jaarlijkse actieprogramma zal de NCDR zowel informatie en 
signalen ophalen bij de departementen als bij de maatschappelijke initiatieven, bewegingen 
en belangengroepen. Hiervoor organiseert de NCDR een conferentie.  
 
2. Voortgang  
De NCDR jaagt alle stakeholders aan om de doelen uit het nationaal programma en het 
jaarlijkse actieprogramma te halen. Hij/zij doet dit door het voeren van het gesprek (zie 
hiervoor ook het hoofdstuk over ‘governance’), door het monitoren van ontwikkelingen en 
zorgen voor communicatie over de prioriteiten uit het actieprogramma. De NCDR werkt 
hierbij nauw samen met de hoog-ambtelijke stuurgroep. Op basis van de uitkomsten van 
het monitoren kan het programma bijgesteld worden. Er ontstaat daardoor een jaarlijkse 
cyclus, waarin ruimte is voor bijsturing, verantwoording en actie.  
 
3. Staatscommissie 
Een ander element van de versterking van de gecoördineerde aanpak dat raakt aan de 
NCDR is de behoefte om een Staatscommissie in te stellen. Deze Staatscommissie moet 
inzicht bieden in discriminatie bij de overheid, voorstellen doen voor het voorkomen van 
discriminatie en kan effecten van beleid monitoren. De Staatscommissie zal de opdracht 
krijgen om het maatschappelijke en politieke debat te voeden met nieuwe 
(wetenschappelijke) inzichten en aanbevelingen, die door de NCDR, samen met 
maatschappelijke organisaties en de betrokken departementen kunnen worden opgepakt 
en ingebracht in het nationaal programma. Bij de opdracht zal ook de motie van het lid 
Azarkan meegenomen worden, om een brede doorlichting op discriminatie en etnisch 
profileren van de werkwijze en organisatiecultuur van overheidsorganisaties uit te voeren.  
De NCDR zal met andere reeds bestaande publieke instanties nauw samenwerken. 
Voorbeelden van instanties zijn het College voor de Rechten van de Mens, de Nationale 
ombudsman en de Nationaal Coördinator antisemitismebestrijding.  
 
4. Aanspreekpunt 
De NCDR fungeert als aanspreekpunt voor stakeholders, voor departementen en in 
voorkomende gevallen voor internationale organisaties. Hij/zij brengt partijen en 
initiatieven bij elkaar. De NCDR functioneert onder ministeriele verantwoordelijkheid, maar 
heeft als belangrijkste taak om de aanpak van discriminatie een impuls te geven, dus moet 
daar ook de ruimte toe krijgen.  

Governance: bijeen brengen van partijen  
De NCDR wordt ingesteld naast de staande organisaties. Het uitgangspunt is dat de NCDR geen 
werk gaat overnemen of overdoen van staande organisaties, zoals de departementen. De NCDR 
heeft de taak om de accenten uit het nationaal programma een impuls te geven. Dit doet de NCDR 
onder ministeriele verantwoordelijkheid van de betrokken ministers.  
 
 
 
Om te komen tot een nationaal programma heeft de NCDR overleg met verschillende 
vertegenwoordigers van maatschappelijke initiatieven en organisaties. Om dit overleg een vaste 
vorm te geven wordt er een periodiek overleg onder leiding van de NCDR ingepland, dat door zijn 
ondersteunend bureau wordt voorbereid. In dit overleg zitten ook vertegenwoordigers uit de hoog-
ambtelijke stuurgroep. Hiermee wordt de relatie tussen de hoog-ambtelijke stuurgroep en het 
overleg van de NCDR geborgd.  
Ook organiseert de NCDR jaarlijks een conferentie over het jaarlijkse actieprogramma. Het biedt 
de gelegenheid om alle betrokken partijen bij elkaar te brengen.  

