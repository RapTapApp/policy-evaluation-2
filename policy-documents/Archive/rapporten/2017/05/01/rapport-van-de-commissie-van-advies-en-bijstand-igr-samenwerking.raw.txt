 
Rapport van de Commissie van Advies 
en Bijstand IGR-samenwerking 
Inleiding 
1
Om de Internationale Gezondheidsregeling (IGR, WHO 2005 ) te implementeren in het Koninkrijk 
2
hebben de ministers van de vier landen in juni 2015 een “Onderlinge Regeling” ondertekend. Kern 
van deze Regeling is dat zij elkaar zullen ondersteunen bij het invoeren en in stand houden van de 
IGR in het Caribisch deel van het Koninkrijk. Met het ondertekenen van de Regeling is een 
“Commissie van Advies en Bijstand voor de IGR-samenwerking” (in het vervolg “de Commissie”) in 
het leven geroepen “die toezicht houdt op de kwaliteit en doelmatigheid van de operationele 
3 
samenwerking”. 
Werkwijze 
De Commissie is in het afgelopen jaar een aantal maal bij elkaar geweest. De Commissie ziet het als 
haar taak om te adviseren over de implementatie van de IGR en de samenwerking tussen de 
verschillende belanghebbende partijen en (ei-)landen hierbij, zowel op politiek/bestuurlijk- als 
deskundigenniveau. De Commissie adviseert jaarlijks aan de vier ministers over eventuele 
knelpunten en kan zo nodig bestuurlijke aandacht vragen en specifieke maatregelen aanbevelen om 
deze knelpunten op te lossen. Om inzicht te krijgen in de knelpunten voert de Commissie gesprekken 
met alle direct betrokkenen.  
De Commissie heeft in januari en maart 2017 werkbezoeken gebracht aan de (ei-)landen in het 
4
Caribisch deel van het Koninkrijk, met uitzondering van Saba. Voorafgaand aan en na de 
werkbezoeken zijn gesprekken gevoerd met het National Focal Point (NFP). De Commissie heeft zich 
een beeld gevormd ten aanzien van de huidige situatie rond de implementatie van de IGR en de 
samenwerking daarbij. Voor u ligt de rapportage met aanbevelingen van de Commissie hierover.  
Leeswijzer 
In deze rapportage gaat de Commissie eerst kort in op het doel van de IGR. Daarna worden de 
aanbevelingen gepresenteerd. In het deel daarna worden de aanbevelingen per onderdeel verder 
uitgewerkt. Allereerst wordt ingegaan op de noodzaak van overkoepelende wetgeving. Vervolgens 
wordt ingegaan op de structuur van het systeem zelf. Een systeem zonder specifieke financiële 
middelen kan niet functioneren; daarom is de financiering het derde onderdeel. De Commissie 
eindigt met een advies over een kernfunctie in het hele systeem: het functioneren van de 
laboratoria.  
  
                                                           
1
 WHO International Health Regulations 2005. 
2
 Onderlinge Regeling. Staatscourant 2015 nr. 19241. 13 juli 2015. 
3
 Onderlinge Regeling, artikel 7. http://www.who.int/topics/international_health_regulations/en/ 
4
 De Commissie heeft telefonisch contact gehad met de betrokkenen op Saba. 
 
1 

 
op aankunnen dat zij betrouwbare informatie krijgen over eventuele gezondheidsrisico’s, zodat zij 
kunnen inschatten of zij mogelijk een bepaald risico lopen wanneer ze een land bezoeken. Ook 
moeten zij informatie hebben over hoe zij dat eventuele risico kunnen vermijden of minimaliseren. 
Wanneer dat vertrouwen geschonden wordt, zal dat op de lange termijn nadelige effecten hebben 
op de economie en met name op de toeristenindustrie.  
De adviezen in het kort 
De Commissie adviseert de vier ministers van Volksgezondheid van het Koninkrijk om 
1. liggende wetgeving op het gebied van volksgezondheid en de bestrijding van infectieziekten zo 
spoedig mogelijk in werking te laten treden en verouderde wetgeving met spoed te vervangen 
door nieuwe; 
2. enerzijds het landelijke systeem van crisisvoorbereiding en -respons te evalueren en waar nodig 
en mogelijk te versterken en anderzijds om verdergaande samenwerking, zowel in de koude als 
warme fase, met de andere landen in het Koninkrijk te zoeken; 
3. de huidige kwetsbaarheid van de inhoudelijke advisering, zowel in de koude als warme fase, te 
doorbreken en de structuur te versterken; 
4. de infectieziektedeskundigen op de verschillende eilanden intensiever en gestructureerder te 
laten samenwerken in de vorm van een kernteam met verschillende taken in de koude en warme 
fase;  
5. naast de ministers, ook de voorzitter van het OMT en de leden van het kernteam te mandateren 
om een OMT bij elkaar te roepen en om het advies van het OMT altijd aan alle ministers aan te 
bieden; 
6. te blijven investeren in de versterking van de volksgezondheid, zowel financieel als beleidsmatig. 
Daarnaast adviseert de Commissie om – gezamenlijk – budget beschikbaar te stellen voor 
diagnostiek in het belang van de volksgezondheid; 
7. samenwerking tussen de laboratoria te stimuleren en waar nodig hinderpalen weg te nemen; 
tevens adviseert de Commissie om beleidsmatig en praktisch te werken aan de vorming van 
laboratoriumnetwerken die in de warme fase gezamenlijk eenduidige diagnostiek kunnen 
uitvoeren.  
  
 
3 

 
Structuur 
Bij de uitvoering van de IGR gaat vooral om het goed functioneren van verschillende disciplines in 
één systeem. Idealiter wordt dat systeem inhoudelijk en bestuurlijk aangestuurd waarbij het 
uitgangspunt is dat de inhoudelijke en bestuurlijke lijn elkaar naadloos aanvullen maar elkaar niet 
overlappen. De koude fase wordt gebruikt voor voorbereiding en preventie; in de warme fase, 
wanneer er sprake is van een actuele bedreiging van de volksgezondheid, wordt opgetreden om de 
dreiging te minimaliseren. In het geval van de Caribische eilanden onderscheidt de Commissie een 
systeem op twee niveaus: op het eiland en tussen de eilanden. 
Op de eilanden 
De elementen van de infectieziektebestrijding zijn op de verschillende eilanden in verschillende mate 
aanwezig. Op een aantal eilanden zijn deskundigen aanwezig die ter plekke het systeem versterken. 
Bestuurders zullen over het algemeen hun lokale deskundigen raadplegen voor advies m.b.t. de 
preventie en bestrijding van bedreigingen van de volksgezondheid. De Commissie constateert dat de 
deskundigen en bestuurders op de eilanden zich goed bewust zijn van de noodzaak om samen te 
werken in de warme fase; dan gebeurt dat ook. De indruk bestaat echter dat dit niet in een van te 
voren afgesproken systeem gebeurt. Het contact tussen deskundigen onderling en tussen het 
bestuur en de deskundigen komt niet overal goed van de grond; de Commissie is op een aantal 
aanwijsbare lacunes in informatievoorziening gestuit. Het systeem verliest daardoor de slagkracht die 
nodig is om tijdig en adequaat op te treden. 
De koude fase wordt – een enkele uitzondering daargelaten – niet of nauwelijks gebruikt voor 
gestructureerde voorbereiding, training en oefening; in veel gevallen ontbreekt hiervoor de tijd en 
mankracht.  Verdergaande inter-eilandelijke samenwerking zou hier op zijn plaats zijn. 
De Commissie adviseert daarom alle ministers om enerzijds het landelijke systeem van 
crisisvoorbereiding en -respons te evalueren en waar nodig en mogelijk te versterken en anderzijds 
om verdergaande samenwerking, zowel in de koude als warme fase, met de andere landen in het 
Koninkrijk te zoeken.  
Tussen de eilanden 
Om de samenwerking tussen de landen te stimuleren is de Onderlinge Regeling opgesteld, een 
belangrijke stap om de vier landen te laten samenwerken in een Netwerk IGR structuur. De 
Commissie constateert dat het Netwerk IGR breed bekend is en dat de jaarlijkse bijeenkomsten goed 
gewaardeerd worden. Ook de bijeenkomsten van de Responsteams (voor Ebola, Chikungunya, Zika) 
en de voorzittersrol van het RIVM als primus inter pares, worden goed gewaardeerd.  
Alle (ei-)landen nemen deel aan het Netwerk IGR, er is echter een verschil tussen de landen in de 
mate waarin gezocht wordt naar afstemming en regie. Voor sommige landen is dit vanzelfsprekend; 
het Netwerk IGR wordt geconsulteerd en het RIVM wordt, volgens afspraak, als NFP gezien en 
gebruikt. Voor andere landen is dit minder vanzelfsprekend; men wil de eigen problemen zelf 
oplossen.  
De Commissie vindt dat het gekozen samenwerkingsverband onvoldoende eigenaarschap kent; 
hoewel de rollen verdeeld zijn, lijkt niemand echt – op bestuurlijk- en deskundigenniveau – 
verantwoordelijkheid te willen of kunnen nemen om het echt een status van samenwerkingsplatform 
te geven. Dit is een gemiste kans; samenwerking die begint op het deskundigenniveau zal zijn 
 
5 

 
aan dat hij eigenlijk structureel overvraagd wordt. De Commissie constateert, met veel betrokkenen, 
dat een systeem dat op één persoon drijft uiterst kwetsbaar is; die kwetsbaarheid is niet wenselijk en 
niet handhaafbaar. De Commissie adviseert daarom om de kwetsbaarheid van de inhoudelijke 
advisering te doorbreken.  
Zoals eerder geconstateerd zijn in de verschillende landen andere deskundigen aanwezig; helaas 
wordt hun expertise nu vooral nog lokaal gebruikt. Wanneer zij gestructureerd inter-eilandelijk 
zouden samenwerken kan het systeem substantieel versterkt worden. Delen van de huidige formele 
en informele taken van de Regionaal Arts Consulent kunnen in een klein team tussen deze 
deskundigen verdeeld worden. Zij zouden als kernteam van het Netwerk IGR kunnen functioneren. 
Het kernteam en het Netwerk IGR kunnen in de koude en in de warme fase verschillende taken 
uitvoeren die bij zullen dragen aan de samenwerking en de (duurzame) implementatie van de IGR.  
De koude fase 
In de koude fase is nu al een belangrijke rol voor het Netwerk IGR weggelegd om, met de 
implementatie van de IGR, de voorbereidingen op volksgezondheidsbedreigingen van de landen te 
stimuleren. Het is de bedoeling dat het Netwerk IGR als overleg-, referentie- en actieplatform dient 
voor het Caribisch deel van het Koninkrijk. Hierbij kan gedacht worden aan het afstemmen van 
kerncapaciteiten, het maken van voorbereidingsplannen, het oefenen en trainen van de plannen en 
het evalueren van de response in “real cases”. Het kernteam kan daarbij, samen met het NFP, een 
stimulerende rol spelen.  
In de koude fase moet een goed beeld bestaan van de bestaande situatie. Daarom is het belangrijk 
dat er goede early warning systemen zijn, epidemiologische gegevens uitgewisseld worden en 
deskundigen adviseren over mogelijke maatregelen tegen (nieuw opkomende) ziekten. 
De Commissie adviseert ook dat het kernteam met regelmaat – bijvoorbeeld maandelijks – een goed 
voorbereid signaleringsoverleg (naar Nederlands model) op te zetten. Het NFP kan hierbij 
administratief ondersteunen.  
De Commissie constateert dat bij de voorbereiding op volksgezondheidsdreigingen bij de 
professionals op de eilanden vragen open blijven, vooral op het gebied van beleid. Dit speelde 
bijvoorbeeld bij het formuleren van advies aan Zika-positief geteste zwangeren. Dit soort gevallen 
leent zich bij uitstek voor gezamenlijke weging van de risico’s en de wijze waarop daarmee het beste 
kan worden omgegaan. Ook het kernteam zou een dergelijke situatie kunnen signaleren en 
aanhangig kunnen maken bij het NFP zodat voor deze onderwerpen een gezamenlijk advies van 
deskundigen opgesteld kan worden dat door alle ministers als leidraad voor beleid gebruikt wordt. 
De Commissie adviseert om te zoeken naar mogelijkheden om in de koude fase inter-eilandelijk 
gezamenlijke projecten uit te voeren. Hierbij denkt zij bijvoorbeeld aan het organiseren van 
gezamenlijke oefeningen en trainingen met alle stakeholders, bestuur en deskundigen van meerdere 
eilanden. De Commissie heeft uit haar gesprekken begrepen dat ook St Martin hier graag aan mee 
zou doen. De Onderlinge Regeling biedt voor veel van deze activiteiten een aanknopingspunt. 
De warme fase 
Juist in de warme fase is het noodzakelijk dat bestuurders onafhankelijke wetenschappelijke 
adviezen krijgen waarop zij hun beleid kunnen baseren. In de hectiek van de waan van de dag geeft 
het rust en zekerheid om het beleid te funderen op gedegen analyse en interpretatie van de situatie.  
 
7 

 
Budget toewijzing 
Publieke gezondheid loont! Vergeleken met de curatieve zorg is publieke gezondheid goedkoop. 
Maar publieke gezondheid staat of valt met deskundigen met specifieke kennis. Helaas zijn 
investeringen in publieke gezondheid vaak “onzichtbaar”; het gaat vooral om preventie en het 
opbouwen en vasthouden van kennis. In veel landen blijkt het moeilijk voldoende middelen hiervoor 
te reserveren. Het Caribisch deel van het Koninkrijk vormt hierop geen uitzondering. 
Op grond van artikel 68g van de Wet publieke gezondheid wordt op dit moment aan de eilanden van 
Caribisch Nederland een bijzondere uitkering verstrekt voor de uitvoering van de taken in het kader 
van de publieke gezondheid. Het is de bedoeling deze gelden na 2020 over te hevelen naar de vrije 
uitkering. De andere landen zijn zelf verantwoordelijk voor de financiering van de openbare 
gezondheid.  
De Commissie constateert dat vaak de (onzekerheid van) financiering van de openbare gezondheid 
een knelpunt is in de aanpak, nu en de toekomst. In de afgelopen jaren is, ondermeer op basis van de 
bijzondere uitkering, incidenteel geïnvesteerd in het aantrekken van deskundige medewerkers in dit 
vakgebied. Continuïteit van de aanwezigheid van deze expertise is dringend noodzakelijk maar 
meestal niet gewaarborgd.  
Los daarvan is het noodzakelijk om diagnostiek in het kader van de openbare gezondheid te doen. 
Deze “OGZ diagnostiek” is de publiek gefinancierde primaire diagnostiek of follow-up typering ter 
bescherming van de omgeving van een besmette persoon, ter uitvoering van bron- of 
contactonderzoek, ter bestrijding van een infectieziekte of die anderszins noodzakelijk is ter 
bescherming van de volksgezondheid. Alleen op die manier wordt duidelijk welke ziekten 
vóórkomen, hoe snel die zich verspreiden en of maatregelen succesvol de verspreiding (hebben) 
tegen(ge)gaan. Bij de meeste deskundigen is het onbekend of er budgetten zijn voor OGZ-
diagnostiek. De implementatie van de IGR is een Koninkrijksverantwoordelijkheid. Gezien de hoge 
frequentie van verkeer tussen de landen van het Koninkrijk vormt gebrekkige uitvoering een gevaar 
voor de volksgezondheid van het hele Koninkrijk. Diagnostiek in het kader van de openbare 
gezondheid is voor dat systeem een essentiële bouwsteen die nu grotendeels ontbreekt. De 
Commissie adviseert daarom de landen om – gezamenlijk – extra budget hiervoor beschikbaar te 
maken. Het gaat dan vooral om diagnostiek die inzicht geeft in de volksgezondheid: in de koude fase 
goede nul-metingen doen m.b.t. het vóórkomen van potentiële verwekkers van uitbraken en in de 
warme fase het volgen van uitbraken in de populatie. Deze investeringen verdienen zichzelf terug: bij 
voldoende inzicht kan het bestuur bij opkomende bedreigingen vroegtijdig ingrijpen waardoor erger 
wordt voorkomen. Bovendien kan het effect van maatregelen worden gemeten.  
Overigens wijst de Commissie erop dat eerst de huidige situatie rond de laboratoria (zie ook daar) 
opgelost moet worden om een zinvolle en betrouwbare diagnostiek in het kader van de openbare 
gezondheid te kunnen uitvoeren; laboratoria moeten hun uitslagen tijdig beschikbaar maken en 
uitslagen gestandaardiseerd met elkaar (kunnen) delen.  
Tot slot adviseert de Commissie de eilanden van Caribisch Nederland om de middelen van de 
bijzondere uitkering nu, maar ook wanneer ze overgeheveld worden naar de vrije ruimte te – blijven 
– investeren in de versterking van de publieke gezondheid.  
 
 
9 

 
 
De werkbezoeken aan de eilanden hebben plaatsgevonden op 
- 8 t/m 13 januari 2017: Bovenwindse eilanden; 
- 5 t/m 11 maart 2017: Benedenwindse eilanden. 
 
Samenstelling van de Commissie van Advies en Bijstand IGR-samenwerking  
- de heer Mr. F.M. de los Santos Goedgedrag, voorzitter; 
- de heer prof. dr. R.A. Coutinho, lid; 
- mevrouw dr. A.J.M. Schreijer, lid. 
Secretaris van de commissie is de heer dr. Ph.J. van Dalen. 
De leden zijn m.i.v. 1 juni 2016 bij ministerieel besluit benoemd voor een periode van vier jaar. 
 
Mei 2017 
 
 
11 

