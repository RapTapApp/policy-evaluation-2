 
 
Wijziging van de Luchtvaartwet met het oog op de aanwijzing van luchtvaartterreinen 
waarvan gebruikt dient te worden gemaakt voor de landing van vluchten die een sterk 
verhoogd risico vormen om te worden gebruikt voor drugssmokkel 
 
 
NOTA NAAR AANLEIDING VAN HET VERSLAG 
 
 
Met genoegen heb ik kennisgenomen van de instemmende reactie van de leden van de fracties 
van de VVD, het CDA en de SGP. De leden van de fracties van de VVD en SGP hebben nog enkele 
vragen over het voorstel. Deze vragen zal ik hierna, mede namens mijn ambtgenoot de minister 
van Infrastructuur en Waterstaat, beantwoorden in de volgorde waarin ze zijn gesteld. 
 
 
I ALGEMEEN 
 
De leden van de VVD-fractie vragen zich af in hoeverre de pakkans substantieel gestegen is sinds 
de invoering van 100%-controles op Schiphol. 
Uit gegevens van de betrokken diensten blijkt dat t.o.v. heel 2003 het totaal aantal op Schiphol 
aangehouden smokkelaars op vluchten die sinds 11 december 2003 gefaseerd onder het 100%-
controleregime zijn gaan vallen in 2004 fors is gestegen en dat dat aantal, na een sterke daling in 
2005 en 2006, de jaren daarna vervolgens stabiel genoemd kan worden. Het doel van de 100%-
controles was om het controleniveau op de luchthaven Schiphol door de douane op te voeren tot 
een niveau waarop de pakkans dusdanig is dat het beoogde ontmoedigingseffect ontstaat. Dit doel 
is goeddeels bereikt.  
Deze leden zijn voorts benieuwd of er meer drugssmokkel via andere wegen (bijvoorbeeld smokkel 
via schepen) dan via de luchtvaart te constateren valt nu de pakkans aanzienlijk hoger is. Hoe 
wordt hier vervolgens op ingespeeld om ook deze smokkelroute zoveel mogelijk te sluiten?   
Of er inderdaad, zoals deze leden lijken te veronderstellen, zogeheten ‘verplaatsingseffecten’ 
optreden als gevolg van de in 2003 ingestelde 100%-controles op de luchthaven Schiphol kan ik 
niet zeggen. Uit het Nationaal Dreigingsbeeld (NDB) 2017 dat mijn ambtsvoorganger de Kamer op 
1 juni van dit jaar heeft gestuurd (Kamerstukken II 2016/17, 29 911, nr. 157) blijkt dat criminele 
samenwerkingsverbanden gebruik maken van verschillende kanalen om verdovende middelen in te 
voeren. Het merendeel van de cocaïne uit Zuid-Amerika wordt naar Europa gesmokkeld via 
commerciële (container)vaart. Een link met de 100%-controles op Schiphol wordt echter niet 
gelegd in het NDB 2017.  
Wat ik wel met zekerheid kan zeggen, is dat – ook – de aanpak van drugssmokkel via zeehavens 
al jaren een prioriteit van mij, het OM, de politie en de Douane is. Bij de aanpak van drugssmokkel 
vindt internationale samenwerking plaats van OM en politie met onder andere Eurojust, Europol, 
de Kustwacht voor het Koninkrijk in het Caribisch gebied, Het Recherchesamenwerkingsteam 
(RST) aldaar en het Maritime Analysis and Operations Center – Narcotics in Lissabon. Ook vindt er 
internationale douanesamenwerking plaats, zowel met landen binnen de EU als daarbuiten; naast 
de participatie in multidisciplinaire verbanden kan bijvoorbeeld gedacht worden aan bilaterale 
samenwerking met België respectievelijk Brazilië. Daarnaast vindt er bilaterale samenwerking 
plaats met buurlanden. Ook met overzeese gebieden van het Koninkrijk en met Suriname, de 
Verenigde Staten en Brazilië wordt nauw samengewerkt om de drugssmokkel zo dicht mogelijk bij 
de bron tegen te houden.  
De leden van de VVD-fractie vragen of zij het goed begrijpen dat dit voorstel geenszins impliceert 
dat controle op drugs op andere luchthavens dan Schiphol wordt gestopt. Hoe wordt daar de 
drugssmokkel tegengegaan?  
Na de inwerkingtreding van dit wetsvoorstel zal de controle op drugs op andere luchthavens dan 
Schiphol onverminderd doorgaan, zo kan ik deze leden verzekeren. De Douane en Koninklijke 
marechaussee hebben op de internationale luchthavens die ons land rijk is (toezichts)taken. Dit 
toezicht geschiedt risicogericht en informatiegestuurd. 
Tevens lezen deze leden dat militaire vluchten vanuit de in het wetsvoorstel genoemde zes landen 
niet als risicovlucht worden aangemerkt en dus ook op andere luchthavens dan Schiphol mogen 
landen. Deze leden constateren echter dat er in het verleden wel degelijk incidenten zijn geweest 
met militaire vluchten. Hoe worden deze vluchten dan toch gecontroleerd? 
Militaire verkeersvluchten vanuit de zes in de toelichting genoemde landen vallen inderdaad niet 
onder het 100%-controleregime. De inwerkingtreding van dit wetsvoorstel zal daar ook niets aan 
veranderen. De aanwijzing van een bepaalde categorie verkeersvluchten als risicovlucht geschiedt 
namelijk slechts als er sprake is van een structureel risico op drugssmokkel via deze vluchten. Of 
1 
 

