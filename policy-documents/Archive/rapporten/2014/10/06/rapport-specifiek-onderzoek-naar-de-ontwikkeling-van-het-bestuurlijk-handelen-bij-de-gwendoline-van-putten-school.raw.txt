 
 
 
 
 
 
 
 
 
 
RAPPORT VAN BEVINDINGEN 
 
Specifiek onderzoek naar de ontwikkeling van het bestuurlijk handelen 
bij de Gwendoline van Putten School  
 
 
 
 
 
 
 
 
 
 
 
 
 
 
 
 
 
 
 
 
 
Plaats   : Oranjestad, St Eustatius 
BRIN-nummer  : 30GV 
Datum schoolbezoek : 6 en 7 oktober 2014 
Rapport vastgesteld te Tilburg op 5 december 2014 
 
 
 
 
 
 
 
 

1 Inleiding  
De Inspectie van het Onderwijs heeft op 6 en 7 oktober 2014 een specifiek onderzoek naar 
de ontwikkeling van het bestuurlijk handelen uitgevoerd op de Gwendoline van Putten 
School.  
 
Context 
De Gwendoline van Puttenschool is een school voor voortgezet onderwijs en middelbaar 
beroepsonderwijs op Sint Eustatius; een openbaar lichaam in Caribisch Nederland. De 
school kent de volgende afdelingen: vmbo basis beroeps, vmbo kader, vmbo tl, havo en 
mbo en telt ongeveer 275 leerlingen.  
 
De inspectie volgt de school in het kader van de Onderwijsagenda voor Caribisch 
Nederland. In 2016 moet de school kunnen voldoen aan de Nederlandse criteria van 
basiskwaliteit (zie document Basiskwaliteit van het Primair en Voortgezet Onderwijs in 
Caribisch Nederland)  
 
De school kent een bijzondere context en heeft te maken met complicerende 
omstandigheden, zoals 
- Discontinuïteit in het docententeam. Docenten blijven vaak niet langer dan drie 
jaar op Sint Eustatius. Dit maakt het lastig om teamgevoel en binding te creëren in 
het docententeam. Ieder jaar komen er weer nieuwe mensen binnen die met hun 
eigen referentiekader, opvattingen en verwachtingen veranderingen tot stand 
willen brengen.  
- Leerlingen op de Gwendoline van Puttenschool krijgen in het voortgezet onderwijs 
les in de Nederlandse taal, terwijl in het basisonderwijs de instructietaal nog steeds 
hoofdzakelijk (Statiaans) Engels is. Dit levert problemen op omdat het Nederlands 
voor de leerlingen een vreemde taal is en er niettemin gebruik gemaakt wordt van 
Nederlandse lesmethodes. Ook de examens zijn in het Nederlands. Vanaf 2015 
wordt Engels als instructietaal ingevoerd vanaf de eerste klas en daarnaast worden 
op termijn Caribische examens (de zogeheten TVET- en CXC-examens) 
afgenomen. 
- Veel van de leerlingen hebben gedragsproblemen die voortkomen uit de 
thuissituatie en er is geen speciaal onderwijs op het eiland. Wel vindt er 
ondersteuning plaats vanuit het Expertisecentrum Onderwijs Zorg (ECE).  
- Een grote groep leerlingen die de school vanuit het basisonderwijs binnenkrijgt, 
heeft zoveel achterstand dat regelmatig amper het niveau eind groep 3 begrijpend 
lezen van het basisonderwijs is bereikt.  
 
 
Aanleiding 
Op de Gwendoline van Puttenschool hebben we geen integraal kwaliteitsonderzoek 
uitgevoerd. We hebben hiertoe besloten omdat we ons zorgen maken over de kwaliteit van 
het onderwijs en het tempo waarin dit zich ontwikkelt en duurzaam verbetert. 
 
Uit een onderzoek van de Inspectie van het Onderwijs naar bestuurlijk handelen (Utrecht, 
april 2013) in het funderend onderwijs blijkt dat er sprake is van een relatie tussen de 
kwaliteit van bestuurlijk handelen en de onderwijskwaliteit van scholen. Scholen, waarbij 
het bestuurlijk handelen en de kwaliteitszorg sterk is ontwikkeld, werken 
opbrengstgerichter, geven scholen feedback en grijpen in als er iets mis dreigt te gaan. 
Ook zorgen ze ervoor dat ze goede informatie krijgen van de school. Omdat we willen 
kijken naar de relatie tussen de onderwijskwaliteit en de kwaliteit van het bestuurlijk 
handelen van de Gwendoline van Puttenschool hebben we tot dit specifieke onderzoek 
besloten. 
  
 
Pagina 4 van 13 

C. Bestuurlijk handelen ten aanzien van financiën  
• Het bestuur heeft zicht op de financiële situatie.  
• Het bestuur evalueert en analyseert de financiële situatie.  
• Het bestuur organiseert het financiële proces op deugdelijke wijze; het 
financiële beheer is op orde.  
• Het bestuur neemt passende maatregelen indien de financiële situatie dat 
vereist.  
 
 
Toezichtkader 
De inspectie heeft zich bij haar onderzoek gebaseerd op het document De Basiskwaliteit 
van het Primair en Voortgezet Onderwijs in Caribisch Nederland (Inspectie van het 
Onderwijs, Utrecht, maart 2011).Dit document sluit aan op het Toezichtkader po/vo 2011. 
Beide documenten zijn te vinden op www.onderwijsinspectie.nl.  
 
Opbouw rapport 
In hoofdstuk 2 staan de bevindingen uit het onderzoek naar de onderwijskwaliteit en de 
wettelijke vereisten. Hoofdstuk 3 geeft de conclusies en afspraken met de school weer. De 
bijlage vermeldt de visie van het bevoegd gezag. 
 
Onderzoeksopzet 
Het onderzoek bestond uit de volgende activiteiten: 
• Analyse van documenten die de school heeft aangeleverd. 
• Gesprekken met het bestuur, de directeur, de teamleiders, de MR en docenten.  
• Afzonderlijke gesprekken met de voorzitter van het bestuur, de vice voorzitter en de 
penningmeester van het bestuur.  
• Een eindgesprek met het bestuur en de directie na afloop van het schoolbezoek. 
 
  
 
Pagina 6 van 13 

Er is geen scheiding tussen het bestuur en intern toezicht. Het bestuur heeft het 
onderwijskundig beleid gemandateerd aan de directeur en het bestuur is 
verantwoordelijk voor de externe communicatie en randvoorwaarden, waaronder de 
vervulling van de vacatures. De vacatures voor personeel zijn allen vervuld en uit de 
gesprekken met nieuwe docenten komt naar voren dat zij tevreden zijn over de manier 
waarop zij worden onthaald, opgevangen en wegwijs gemaakt op het eiland. Voor nieuwe 
en zittende docenten is het niet transparant op basis waarvan hun contract wel of niet 
wordt verlengd. Dit leidt soms tot onzekere situaties binnen het docententeam. Om als 
bestuur professioneler te kunnen functioneren is het van belang dat er aan een aantal 
voorwaarden wordt voldaan die op dit moment ontbreken:  
Het bestuur heeft geen afspraken aan de hand waarvan de leden minimaal eens per jaar 
worden beoordeeld en zij heeft niet vastgelegd wat (on)aanvaardbaar gedrag de taken 
van het bestuur zijn. Het zelfkritisch en zelfreinigend vermogen van het bestuur is niet 
geregeld. Om als bestuur beter in positie te kunnen komen ten opzichte van de directeur 
is het gewenst dat het bestuur meer afstand neemt en zelf een jaarverslag schrijft. De 
bestuursondersteuning zou daar een rol in kunnen spelen. Daarnaast is het ook van 
belang dat het bestuur regelmatig en proactief communiceert over de school met de 
ouders. Daarnaast zou het goed zijn om te kiezen voor een nieuw bestuursmodel waarbij 
het interne toezicht wordt geregeld. 
 
Bestuurlijk handelen ten aanzien van de onderwijskwaliteit  
Het bestuur heeft onvoldoende scherp zicht op de kwaliteit van het onderwijs van de 
Gwendoline van Puttenschool en handelt reactief op signalen. De bestuursleden 
ontvangen allerlei informatie (signalen en klachten) over de school en acteren daarop. 
Beleid naar aanleiding van signalen is afhankelijk van toeval en heeft het risico van 
willekeur. Voor een objectief beeld van de werkelijke kwaliteit van de school is het 
noodzakelijk dat informatie systematisch wordt vergaard om te voorkomen dat alleen de 
meest mondige of kritische betrokkenen worden gehoord. Tot nu toe meet het bestuur 
niet systematisch de kwaliteit van haar onderwijs of de tevredenheid onder alle 
betrokkenen en is mede daarom niet bij machte om proactief te handelen. 
Het ontbreekt de school en het bestuur aan een kwaliteitszorgsysteem waarmee het 
bestuur vooruit kan kijken en met objectieve informatie zicht krijgt op de leerprestaties 
van de leerlingen, de kwaliteit van het lesgeven op de school en noodzakelijke 
kengetallen over ziekteverzuim, lesuitval, vacatures etc. 
Als het bestuur beschikt over een 'dashboard’ met objectieve informatie en weet hoe de 
school ervoor staat, zal zij beter kunnen sturen op de noodzakelijke verbeterprocessen. 
Hiermee kan het bestuur ook haar intern toezichthoudende functie versterken.  
 
De school heeft bouwstenen voor een kwaliteitszorgsysteem, zoals lesbezoeken en 
functioneringsgesprekken, maar het systeem staat nog in de kinderschoenen.  
Systematisch meten, analyseren en normeren van de leerresultaten, het 
onderwijsleerproces en ook tevredenheidsmetingen van leerlingen, ouders en personeel 
zijn nodig om gefundeerde uitspraken te kunnen doen over wat goed gaat op school en 
wat beter moet. Het bestuur zal met de directie afspraken moeten maken over welke 
verantwoordingsgegevens op welk moment aangeleverd moeten worden. Een 
kwaliteitskalender kan daarbij behulpzaam zijn.  
We stellen vast dat er in de verschillende afdelingen volop wordt gewerkt aan 
verbeteractiviteiten, maar constateren echter ook dat een duidelijke koers met concreet 
plan en een tijdfasering ontbreekt. Om als bestuur en directie te kunnen sturen op de 
verbetering van de onderwijskwaliteit is het van belang dat er een duidelijke koers voor 
het verbetertraject wordt uitgezet. De koers en het verbetertraject zouden uitgewerkt 
moeten worden in een concreet en operationeel actieplan waarin helder is wat er precies 
moet gebeuren, door wie, wanneer en met welk concreet resultaat. Zo wordt het voor 
iedereen in de school duidelijk, wie waarop aangesproken kan worden. Ook zien we dat 
er nog geen adequaat en cyclisch systeem voor een effectieve evaluatie van het geboden 
onderwijs en een planmatige cyclus van verbetering (Plan- Do – Check –Act) wordt 
doorlopen.  
Het is de taak van de directie om een duidelijke regie te voeren, te monitoren en het 
verbetertraject sterk ter hand te nemen, waarbij het niet alleen gaat om managen maar 
ook om leiderschap (overtuigen, activeren, motiveren, stimuleren). Sinds een paar 
weken is de huidige directeur werkzaam op de Gwendoline van Puttenschool. Dit is te 
kort dag om een oordeel te kunnen uitspreken over zijn onderwijskundig leiderschap.  
 
Pagina 8 van 13 

 
Resultaten van bestuurlijk handelen 
Naar aanleiding van een externe audit en de resultaten van het vorig kwaliteitsonderzoek 
van de inspectie in 2013 heeft het bestuur ingegrepen in het management van de school. 
In april 2014 heeft het bestuur een interim directeur aangesteld. Met ingang van dit 
schooljaar is een nieuwe directeur benoemd. Het nieuwe management heeft samen met 
het team aanzetten gegeven voor nieuw beleid en acties, die tot de volgende resultaten 
hebben geleid:  
We zien een verandering van schoolcultuur. De onrust en het wantrouwen in het 
docententeam zijn duidelijk afgenomen en er is meer openheid tussen de docenten 
onderling en tussen het management en de docenten. Ook zijn er concrete afspraken 
gemaakt over het pedagogisch- en didactisch handelen in de klas en de school, waarop 
iedereen aan te spreken is. Wel vernemen we dat er nog steeds conflicten met en tussen 
leerlingen zijn. Het behoud van een goed en veilig schoolklimaat vraagt permanent 
aandacht op de Gwendoline van Puttenschool.  
De plaatsing en determinatie van (instromende) leerlingen is verbeterd. Hiertoe is intensief 
overleg op gang gekomen met de toeleverende basisscholen en met de ouders van de 
leerlingen die dit schooljaar zijn aangemeld. Aan het einde van dit schooljaar zal blijken of 
de scherpere determinatie ook tot verbetering van resultaten leidt.  
Het taalbeleid is door de taalcoach concreter uitgewerkt en gekoppeld aan andere aspecten 
van het didactisch handelen, zoals de examentrainingen. De methode “Nieuwsbegrip” is 
ingevoerd en leerlingen worden gestimuleerd om dagelijks te lezen. Het taalbeleid moet 
wel verder worden geïmplementeerd.  
Er zijn bouwstenen ontwikkeld voor een kwaliteitszorgsysteem. Bij alle docenten zijn 
lesbezoeken uitgevoerd, waarna feedback is gegeven. Docenten hebben op basis van deze 
feedback een POP (persoonlijk ontwikkelplan) geschreven. Afdelingsleiders houden 
functionerings- en beoordelingsgesprekken met de docenten. 
Er is veel aandacht geweest voor didactisch handelen. Het zogeheten 'directe instructie 
model’ is aangevuld met onder meer uitbreiding van het repertoire van didactische 
werkvormen en ook leren docenten te reflecteren op welke wijze zij met hun eigen 
persoonlijkheid de aandacht van de leerling beter kunnen vasthouden.  
Er is beleid geformuleerd ter waarborging van de kwaliteit van de schoolexamens, voorzien 
van een tijdpad. Dit moet niet alleen de betrouwbaarheid van de toetsen ten goede 
komen, maar ook de discrepantie doen afnemen tussen de gemiddelde cijfers van de 
schoolexamens en die van het centrale examen. Dit beleid moet nog verder ontwikkeld 
worden en de vaksecties spelen daarin een meer centrale rol. 
In het praktijkonderwijs zijn individuele ontwikkelprofielen opgezet en zijn de 
theorielokalen omgebouwd tot praktijklokalen. 
De examenresultaten hebben zich voor de havo, PTL en KBL afdeling het afgelopen school 
positief ontwikkeld. De gemiddelde cijfers voor de centrale examens zijn op drie van de 
vier afdelingen significant hoger en het verschil tussen de gemiddelde cijfers van het 
schoolexamen en die van het centrale examen is sterk afgenomen .  
 
 
 
 
 
Pagina 10 van 13 

3 Conclusies en afspraken 
Conclusie 
De Inspectie van het Onderwijs heeft geconstateerd dat een verdiepend onderzoek naar 
bestuurlijk handelen op dit moment niet nodig is.  
Dat neemt niet weg dat de inspectie concludeert dat het bestuur niet 'in control’ is.  
Er is het afgelopen half jaar veel gebeurd op de Gwendoline van Putten school. Van een 
ontwricht schoolklimaat is geen sprake meer en de onderwijskundige ontwikkeling heeft 
een impuls gekregen. Het is zaak om deze stijgende lijn vast te houden.  
Het bestuur heeft daar een belangrijke sturende taak in gehad en heeft die nog steeds. Zij 
doet dit met alle positieve bedoelingen, maar moet meer zicht en grip krijgen op de 
onderwijskwaliteit en de financiën. Het bestuurlijk handelen moet verder 
geprofessionaliseerd worden zodat het verbeterproces beter gemonitord en aangestuurd 
kan worden.  
 
Afspraak 
Tijdens de terugkoppeling van de bevindingen herkent en erkent het bestuur de 
bevindingen van de inspectie en zal op zoek gaan naar bestuurs- en schoolcoaching.  
 
  
 
Pagina 12 van 13 

