Wijziging van de Uitleveringswet, het Wetboek van Strafrecht BES en het Wetboek van 
Strafvordering ter uitvoering van het Aanvullend Protocol bij het Verdrag van de Raad 
van Europa ter voorkoming van terrorisme 
MEMORIE VAN TOELICHTING 
Algemeen 
Dit wetsvoorstel strekt tot uitvoering van het op 22 oktober 2015 te Riga tot stand gekomen 
Aanvullend Protocol bij het Verdrag van de Raad van Europa ter voorkoming van terrorisme (Trb. 
2016, 180; hierna: het Aanvullend Protocol). Dit verdrag is een aanvulling op het Verdrag van de 
Raad van Europa ter voorkoming van terrorisme (Trb. 2006, 34; hierna: het Verdrag). Het  
Aanvullend Protocol voorziet in enkele aanvullingen ten opzichte van het Verdrag, die zich vooral 
richten op maatregelen om het gevaar te bestrijden van individuen die naar het buitenland reizen 
om daar terroristische misdrijven te plegen ( ‘foreign terrorist fighters’). De kern van het 
Aanvullend Protocol bestaat uit de verplichting voor de verdragsstaten om enkele specifieke 
gedragingen op het gebied van terrorisme strafbaar te stellen in hun nationale strafwetgeving.  
Zoals in de memorie van toelichting bij het voorstel van rijkswet tot goedkeuring van het op 22 
oktober 2015 te Riga tot stand gekomen Aanvullend Protocol bij het Verdrag van de Raad van 
Europa ter voorkoming van terrorisme (Trb. 2016, 180) is genoemd, komen de in het Aanvullend 
Protocol opgenomen gedragingen (artikelen 2-6) overeen met soortgelijke gedragingen die zijn 
opgenomen in de in 2018 door Nederland geïmplementeerde Richtlijn (EU) 2017/541 van het 
Europees Parlement en de Raad van 15 maart 2017 inzake terrorismebestrĳding en ter vervanging 
van Kaderbesluit 2002/475/JBZ van de Raad en tot wijziging van Besluit 2005/671/JBZ van de 
Raad (PbEU 2017, L 88). Het gaat hierbij om gedragingen die in het Nederlandse Wetboek van 
Strafrecht en het Wetboek van Strafrecht BES reeds strafbaar zijn gesteld. Hiervoor wordt 
verwezen naar de implementatietabel die als bijlage is opgenomen bij de eerdergenoemde 
memorie van toelichting.   
Zoals eveneens in voornoemde memorie van toelichting is beschreven, is uitvoeringswetgeving 
nodig ter implementatie van artikel 9 van het Aanvullend Protocol. In dat artikel zijn verschillende 
bepalingen uit het Verdrag van overeenkomstige toepassing verklaard op het Aanvullend Protocol. 
Het gaat onder andere om bepalingen inzake rechtsmacht en uitlevering. Omdat deze bepalingen 
van overeenkomstige toepassing zijn verklaard op de artikelen 2 tot en met 6 van het Aanvullend 
Protocol, moeten deze voorzieningen zich ook uitstrekken tot de gevallen waarin sprake is van de 
strafbare feiten, bedoeld in deze artikelen.  
Dit wetsvoorstel voorziet met het oog op het voorgaande in wijziging van de Uitleveringswet, het 
Wetboek van Strafrecht BES en het Wetboek van Strafvordering. Daarnaast zal ter implementatie 
van het Aanvullend Protocol worden voorzien in een aanvulling van het Besluit internationale 
verplichtingen extraterritoriale rechtsmacht, zodat door Nederland op de door het Verdrag en het 
Protocol voorgeschreven wijze rechtsmacht kan worden uitgeoefend op basis van het actief 
personaliteitsbeginsel.  
Artikelsgewijze toelichting 
Artikel I 
Onderdeel A 
In artikel 20 van het Verdrag is bepaald dat verdragsstaten uitlevering niet mogen weigeren met 
als enige reden dat sprake is van politieke delicten. Ter uitvoering van dit artikel is het Verdrag 
opgenomen in de lijst van artikel 11, derde lid, Uitleveringswet. Ingevolge artikel 9 van het 
Aanvullend Protocol is artikel 20 van het Verdrag ook van toepassing voor zover het gaat om de 
misdrijven waarop het Aanvullend Protocol betrekking heeft. Ter uitvoering hiervan voorziet artikel 
I, onderdeel A, erin dat ook de misdrijven die uitvoering geven aan de in het Aanvullend Protocol 

Artikel 19, derde lid, van het Verdrag verplicht verdragsstaten rechtsmacht te vestigen voor de 
situatie waarin een verdachte van een misdrijf uit het Verdrag zich op het grondgebied van een 
verdragspartij bevindt en zij deze niet uitlevert. Deze bepaling geeft uitdrukking aan het beginsel 
‘aut dedere, aut judicare’ (uitleveren of zelf vervolgen). Ter uitvoering van deze bepaling is het 
Verdrag opgenomen in de lijst van artikel 5.3.16 van het Wetboek van Strafvordering. In dat 
artikel wordt bepaald dat een verzoek tot uitlevering van een persoon die zich op Nederlands 
grondgebied bevindt, wordt beschouwd als een ingewilligd verzoek tot strafvervolging als dat 
verzoek afkomstig is van een verdragsstaat en de uitlevering is geweigerd.  
Ter implementatie van artikel 9 van het Aanvullend Protocol, waaruit volgt dat artikel 19, derde 
lid, van het Verdrag eveneens van toepassing is indien sprake is van de misdrijven waarop het 
Aanvullend Protocol betrekking heeft, wordt in artikel III voorgesteld deze misdrijven, voor zover 
zij vallen onder de omschrijvingen van het Aanvullend Protocol, toe te voegen aan artikel 5.3.16, 
tweede en vierde lid, van het Wetboek van Strafvordering.  
 
De Minister van Justitie en Veiligheid, 
 

