Wijziging van het Wetboek van Strafrecht BES ter uitvoering van het op 4 april 2014 te 
Montreal tot stand gekomen Protocol tot wijziging van het Verdrag inzake strafbare 
feiten en bepaalde andere handelingen begaan aan boord van luchtvaartuigen (Trb. 
2019, 140 en Trb. 2020, 3) 
 
MEMORIE VAN TOELICHTING 
 
Algemeen 
 
Dit wetsvoorstel houdt verband met het op 4 april 2014 te Montreal tot stand gekomen Protocol 
tot wijziging van het Verdrag inzake strafbare feiten en bepaalde andere handelingen begaan aan 
boord van luchtvaartuigen (Trb. 2019, 140 en Trb. 2020, 3, hierna: het Protocol). Dit Protocol 
wijzigt enkele onderdelen van het op 14 september 1963 te Tokio tot stand gekomen Verdrag 
inzake strafbare feiten en bepaalde andere handelingen begaan aan boord van luchtvaartuigen, 
dat ook wel bekendstaat als het Verdrag van Tokio (Trb. 1964, 115 en Trb. 1964, 186, hierna: het 
Verdrag). 
  
Het Verdrag richt zich primair op het verzekeren van de veiligheid, de goede orde en discipline aan 
boord van luchtvaartuigen. Het Verdrag is niet enkel van toepassing op strafbare feiten, maar ook 
op andere handelingen die de veiligheid van het vliegtuig, passagiers of goederen kunnen 
bedreigen of anderszins de goede orde en discipline aan bood in gevaar brengen.  Het Protocol 
richt zich met name op de internationale samenwerking in de aanpak van personen die zich aan 
boord van vliegtuigen schuldig maken aan ongewenst gedrag zoals dronkenschap, agressiviteit en 
het niet voldoen aan aanwijzingen van de gezagvoerder.  
 
Het Protocol geeft aanleiding tot wijziging van Nederlandse wetgeving. Een deel van de benodigde 
uitvoeringswetgeving is vervat in dit wetsvoorstel, dat ziet op de uitbreiding van rechtsmacht voor 
de openbare lichamen Bonaire, Sint Eustatius en Saba. Het gaat daarbij om de situatie dat een 
strafbaar feit is gepleegd aan boord van een luchtvaartuig en dat luchtvaartuig vervolgens in een 
van die openbare lichamen landt met de verdachte aan boord. 
 
Het andere deel van de benodigde uitvoeringswetgeving wordt opgenomen in een algemene 
maatregel van bestuur. Hierin zal onder meer het Besluit internationale verplichtingen 
extraterritoriale rechtsmacht worden gewijzigd, waarbij voor het Europese deel van Nederland 
dezelfde vorm van rechtsmacht wordt gevestigd als dit wetsvoorstel voor de openbare lichamen 
Bonaire, Sint Eustatius en Saba doet. In dit kader wordt verwezen naar de implementatietabel die 
is opgenomen bij de memorie van toelichting bij het voorstel van rijkswet tot goedkeuring van het 
op 4 april 2014 te Montreal tot stand gekomen Protocol tot wijziging van het Verdrag inzake 
strafbare feiten en bepaalde andere handelingen begaan aan boord van luchtvaartuigen (Trb. 
2019, 140 en Trb. 2020, 3).  
 
 
Artikelsgewijze toelichting 
 
Artikel I 
 
Artikel II van het Protocol wijzigt artikel 3 van het Verdrag, dat de verdragsstaten verplicht tot het 
vestigen van rechtsmacht voor strafbare feiten die zijn begaan aan boord van luchtvaartuigen die 
in de desbetreffende staat zijn ingeschreven. Artikel 3 van het Verdrag maakt daarbij een 
onderscheid tussen de mogelijkheid om in bepaalde gevallen rechtsmacht te vestigen en daarmee 
uit te oefenen (eerste lid) en de verplichting om in bepaalde gevallen rechtsmacht te vestigen 
(tweede lid). 
 
Het Protocol breidt artikel 3 uit door een nieuw lid 1 bis, een nieuw lid 2 bis en een nieuw lid 2 ter 
toe te voegen.  
 
  

