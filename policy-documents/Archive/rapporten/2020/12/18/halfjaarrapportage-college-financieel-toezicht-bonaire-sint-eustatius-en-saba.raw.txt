Halfjaarrapportage  
College financieel toezicht Bonaire, Sint Eustatius en Saba 
Januari  – Juni 2020  

 
Vrije uitkering 
In januari 2020 heeft het ministerie van BZK de vrije uitkering voor 2019 definitief vastgesteld en de 
vrije uitkering voor 2020 voorlopig vastgesteld. De jaarlijkse bijstelling van het BES-fonds, en daarmee 
de vrije uitkering, vindt plaats op basis van de loon- en prijsontwikkeling (LPO) per openbaar lichaam 
afzonderlijk. In onderhavige rapportageperiode heeft de bijstelling van de vrije uitkering voor het jaar 
2020 nog niet plaatsgevonden. 
 
Onderhoudskosten 
Met ingang van 2018 heeft de Nederlandse regering jaarlijks structureel EUR 5 miljoen beschikbaar 
gesteld voor het BES-infrastructuurfonds. Daarvan is EUR 2,75 miljoen gereserveerd voor onderhoud 
aan de infrastructuur van Bonaire en EUR 1,0 miljoen voor Saba.  
 
Bonaire heeft eerder een beheerplan ‘wegen Bonaire 2017-2026’ opgesteld. Op basis van dit plan is 
een uitvoeringsprogramma ‘Meerjaren uitvoeringsprogramma wegen Bonaire 2019-2023’ opgesteld 
voor een periode van vier jaar. De geraamde kosten hiervan zijn USD 18,5 miljoen. Voor 2020 is een 
bedrag van USD 6,0 miljoen hiervoor begroot. Saba heeft in de begroting 2020 circa USD 0,6 miljoen 
opgenomen voor de aanleg van wegen en circa USD 0,5 miljoen voor de luchthaven. 
 
Het Cft constateert dat de openbare lichamen nog steeds onvoldoende reserveren voor 
onderhoudskosten. Om tot voldoende reserveringen voor onderhoud te komen is een meerjarig traject 
noodzakelijk. Het Cft herhaalt zijn advies dat het initiatief wordt gecontinueerd dat in 2017 door het 
ministerie van BZK is gestart om in gezamenlijkheid met de openbare lichamen en de departementen te 
komen tot een meerjarig stappenplan betreffende onderhoudskosten.  
 
Tijdigheid van indienen jaarrekeningen van deelnemingen 
Artikel 9, lid 9 van de Wet FinBES bepaalt dat de bestuurscolleges jaarlijks uiterlijk zes maanden na 
afloop van het boekjaar de jaarrekeningen van de privaatrechtelijke rechtspersonen, waarin het 
openbaar lichaam deelneemt, aan het Cft ter beschikking stellen. Per 30 juni 2020 heeft het Cft voor 
zowel Bonaire als Saba nog geen jaarrekening 2019 van de betreffende overheidsvennootschappen 
ontvangen. Hierbij dient gemeld te worden dat de Covid-19 crisis mede voor vertraging heeft gezorgd. 
Voor Bonaire is de tijdige indiening van de jaarrekeningen van overheidsvennootschappen, alsmede het 
algemene beheer hiervan, opgenomen als deeltraject in het met de Nederlandse regering in 2018 
overeengekomen Bestuursakkoord. 
 
Collectieve sector 
Volgens de jaarrekening 2019 van Bonaire bestaat de collectieve sector, naast het openbaar lichaam 
zelf, uit een tiental entiteiten, waarvan een aantal niet meer actief zijn. De collectieve sector van Saba 
bestaat momenteel uit slechts het openbaar lichaam zelf.  
 
In tegenstelling tot de Rijkswet financieel toezicht Curaçao en Sint Maarten (Rft) is in de Wet 
FinBES geen vaste termijn opgenomen waarbinnen de samenstelling van de collectieve sector opnieuw 
vastgesteld moet worden. Voor zowel Bonaire als Saba is de samenstelling van de collectieve sector voor 
het laatst in 2013 door het Centraal Bureau voor de Statistiek (CBS) vastgesteld op basis van de 
gegevens over het jaar 2012. Het CBS is in 2019 gestart met de werkzaamheden om de samenstelling 
van de collectieve sector van de openbaar lichamen opnieuw vast te stellen. In juli 2020 is een 
conceptrapport over de samenstelling van de collectieve sector van Bonaire met het Cft gedeeld. Bij 
datum van dit schrijven dient afstemming met het openbaar lichaam en de formele vaststelling van het 
rapport nog te geschieden. 
 
Gelijktijdig met het doorzenden van de jaarrekeningen van de openbaar lichamen aan BZK, rapporteert 
het Cft in samenwerking met het CBS, over de voorlopige uitgaven-, inkomsten-, tekort- en schuldcijfers 
van de collectieve sector van het betreffende openbaar lichaam. Ook beoordeelt het Cft de 
rentelastnorm van de collectieve sector, die volgens artikel 11 lid 2 van de Wet FinBES gemiddeld 
maximaal nul procent mag bedragen. Saba heeft één renteloze lening op de balans per eind 2019, 
waardoor aan de rentelastnorm is voldaan. Voor de toetsing van de rentelastnorm van Bonaire conform 
artikel 11 lid 4 van de Wet FinBES diende het Cft per eind juni 2020 over de voorlopige cijfers 2019 van 
de entiteiten in de collectieve sector te beschikken. Echter, het Cft beschikte slechts over de 
jaarrekening 2019 van één entiteit. Door het ontbreken van de overige jaarrekeningen heeft het Cft niet 
2 
 

Bonaire 
Begrotingscyclus 2019-2020 
Verantwoording 2019 
Op 30 januari 2020 heeft het Cft de vierde uitvoeringsrapportage over 2019 ontvangen. Deze is tijdig 
ingediend. Bonaire heeft in de uitvoeringsrapportage een voorlopig resultaat over 2019 van circa USD 
9,1 miljoen positief gepresenteerd.    
De jaarrekening 2019 is op 7 juli 2020 door de eilandsraad van Bonaire vastgesteld. Het Cft heeft de 
jaarrekening op 10 juli 2020 ontvangen en op 15 juli 2020 doorgeleid naar BZK conform artikel 31 lid 1 
van de Wet FinBES. De vastgestelde jaarrekening 2019 laat een overschot zien van USD 8,2 miljoen 
(USD 12,7 miljoen in 2018), met baten van USD 91,6 miljoen en lasten van USD 83,4 miljoen. De 
begroting ging uit van USD 73,6 miljoen aan baten en lasten. Van het overschot 2019 is een bedrag van 
USD 7,2 miljoen bestemd voor 25 projecten. 
Begroting 2020  
De minister van BZK heeft bij de goedkeuring van de begroting 2020 van Bonaire onder meer gewezen 
op de verplichtingen met financiële consequenties die volgen uit het Convenant Volkshuisvesting 
Bonaire. Deze verplichtingen waren niet verwerkt in de begroting 2020 noch in de meerjarenraming 
2021 tot en met 2023. Het bestuurscollege werd verzocht vóór 15 februari 2020 genoemde 
verplichtingen via een eerste begrotingswijziging in de begroting 2020 te verwerken.  
Bonaire heeft deze eerste begrotingswijziging op 27 februari ingediend. Het Cft heeft op 24 maart hierop 
geadviseerd. Naar het oordeel van het Cft voldeed de begroting 2020 na verwerking van de 
begrotingswijziging niet aan artikel 19 van de Wet FinBES. Dit omdat de begroting geen best mogelijke 
inschatting weergaf van reeds aangegane financiële verplichtingen en van te verwachten externe 
ontwikkelingen. Het Cft adviseerde om de begrotingswijziging aan te passen alvorens deze aan de 
eilandsraad aan te bieden.  
Op 2 april 2020 heeft Bonaire een tweede begrotingswijziging 2020 bij het Cft aangeboden voor advies, 
waarin voorgenomen uitgaven in verband met Covid-19 zijn verwerkt. Het Cft heeft op 14 april 2020 
negatief hierop geadviseerd en Bonaire verzocht om de ingediende begrotingswijziging aan te passen 
aangezien deze niet voldeed aan de Wet FinBES. Op de aangepaste, tweede begrotingswijziging 2020 
welke door het Cft op 9 juli 2020 is ontvangen, is op 20 juli 2020 een positief advies afgegeven. De 
wijzigingen betreffen een totaal van USD 4,3 miljoen bestaande uit reguliere bijzondere uitkeringen van 
USD 2,6 miljoen en door de Nederlandse ministeries beschikbaar gestelde financiële steun in verband 
met de Covid-19 crisis van USD 1,7 miljoen.  
 
De eerste begrotingswijziging is op 2 juni 2020 door de eilandsraad vastgesteld en op 3 juni bij het Cft 
ingediend ter doorgeleiding naar BZK. De begrotingswijziging van USD 34,1 miljoen bevatte ook een 
amendement waar het Cft op 2 juni positief op heeft geadviseerd. Het amendement voorziet in een 
verhoging van de post onvoorzien met USD 1 miljoen voor lasten in verband met de Covid-19 crisis 
(noodfonds). Deze verhoging wordt gedekt door een onttrekking aan de algemene reserve. De tweede 
begrotingswijziging was in onderhavige rapportageperiode nog niet vastgesteld door de eilandsraad. Het 
Cft heeft in zijn advisering bij de eerste en tweede begrotingswijziging zijn zorgen geuit over het lang 
durende proces om te komen tot een begrotingswijziging en heeft meermaals de noodzaak voor een 
verbeterde begrotingscyclus benadrukt.  
 
Uitvoering begroting 2020  
Op 29 april 2020 heeft het Cft de eerste uitvoeringsrapportage 2020 ontvangen. Bonaire presenteert 
hierin circa USD 18,0 miljoen aan baten en circa USD 10,0 miljoen aan lasten en daardoor voorlopig 
resultaat over het eerste kwartaal 2020 van circa USD 8,0 miljoen positief. Het Cft heeft in zijn reactie 
bij de uitvoeringsrapportage geadviseerd om op maandbasis een grondige analyse te maken van 
begrote middelen ten opzichte van gerealiseerde cijfers zodat eventuele onderbenutting van middelen 
tijdig kan worden gesignaleerd. Deze middelen kunnen dan door middel van een begrotingswijziging 
worden aangewend voor bijvoorbeeld het noodfonds Covid-19. 
4 
 

Saba 
 
Begrotingscyclus 2019-2020 
Verantwoording 2019 
Op 31 januari 2020 heeft het Cft de vierde uitvoeringsrapportage over 2019 ontvangen. De 
uitvoeringsrapportage is tijdig ingediend. De uitvoeringsrapportage toont USD 23,6 miljoen aan baten, 
USD 23,5 miljoen aan lasten en daarmee een voorlopig resultaat van USD 0,1 miljoen. De goedgekeurde 
begroting, inclusief wijzigingen, ging uit van een baten- en lastenniveau van USD 23,0 miljoen. 
 
Het overschot wordt voornamelijk veroorzaakt door de ophoging van de vrije uitkering voor 2019 met 
circa USD 0,3 miljoen. Deze extra baten zijn in het vierde kwartaal 2019 in de begroting verwerkt. De 
post onvoorzien is met ditzelfde bedrag opgehoogd, maar de extra middelen zijn niet aangewend. De 
lokale heffingen van Saba bedroegen in 2019 USD 1,3 miljoen en liggen daarmee iets hoger dan in 2018 
(USD 1,0 miljoen). In het vierde kwartaal heeft Saba een aantal middelen voor bijzondere projecten 
ontvangen. Deze middelen betreffen onder meer de regio-envelop gelden voor de werkzaamheden bij de 
haven (USD 13,8 miljoen), het convenant onderwijshuisvesting Saba (USD 2,3 miljoen) en het project 
‘Good Governance 2019’ (USD 1,4 miljoen). Saba is voornemens deze uitkeringen grotendeels in 2020 
aan te wenden. 
 
Van de totale lasten betreft USD 12,5 miljoen (circa 53 procent) aanwendingen van bijzondere 
uitkeringen. De aanwending van de bijzondere uitkeringen bestaat voor circa USD 3,7 miljoen uit 
projecten om de schade als gevolg van de orkanen te herstellen en voor circa USD 8,8 miljoen uit 
overige projecten waaronder het ‘solar park’ project, onderhoud van infrastructuur en 
onderwijshuisvesting.  
 
De jaarrekening 2019 zal het definitieve saldo van de baten en lasten tonen. Saba heeft in een brief van 
13 juni 2020 het Cft geïnformeerd de door de eilandsraad vastgestelde jaarrekening 2019 uiterlijk 31 
augustus 2020 aan het ministerie van BZK aan te bieden. Vanwege de genomen (voorzorg) maatregelen 
en daaruit volgende grenzensluiting naar aanleiding van de Covid-19 crisis is de planning van de 
accountantscontrole over de jaarrekening 2019 opgeschoven.  
 
Uitvoering begroting 2020 
Saba heeft in een brief van 22 april 2020 het Cft geïnformeerd de eerste UR over het begrotingsjaar 
2020 uiterlijk 31 mei in te dienen. Een maand later als gevolg van de Covid-19 crisis. De wettelijke 
deadline is 30 april. De eerste uitvoeringsrapportage 2020 van Saba is op 29 mei aan het Cft 
aangeboden. Na overleg met het Cft heeft Saba de UR aangepast en op 10 juni een nieuwe versie 
ingediend. Deze is op 25 juni voorzien van een reactie van het Cft.  
 
De uitvoeringsrapportage over het eerste kwartaal van 2020 toont USD 5,5 miljoen aan baten en USD 
4,4 miljoen aan lasten en daarmee een overschot van USD 1,1 miljoen. De baten bestaan voornamelijk 
uit de vrije uitkering van USD 2,5 miljoen, de aanwending van bijzondere uitkeringen van USD 2,5 
miljoenen en overige baten (waaronder de lokale heffingen) van USD 0,5 miljoen. De lasten betreffen 
grotendeels de aanwending van bijzondere uitkeringen en de personeelslasten. 
 
De impact van de Covid-19 crisis is in de uitvoeringscijfers van het eerste kwartaal 2020 beperkt 
zichtbaar. De door Saba genomen maatregelen, zoals het sluiten van de grenzen en het instellen van 
een algehele lock-down, zullen naar verwachting vanaf het tweede kwartaal leiden tot een daling van de 
baten. Ook verwacht Saba in het tweede halfjaar een stijging in de lasten. In de tweede 
halfjaarrapportage zullen de baten- en lasten ontwikkelingen in 2020 zichtbaar zijn. 
De uitvoeringsrapportage is voorzien van een eerste begrotingswijziging voor 2020, bestaande 
grotendeels uit aanwending van bijzondere uitkeringen. Het Cft heeft op 25 juni positief hierop 
geadviseerd.  
 
 
6 
 

