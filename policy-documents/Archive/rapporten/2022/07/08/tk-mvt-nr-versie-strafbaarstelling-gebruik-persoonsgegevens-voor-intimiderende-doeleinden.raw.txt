Wijziging van het Wetboek van Strafrecht, het Wetboek van Strafrecht BES, het Wetboek 
van Strafvordering en het Wetboek van Strafvordering BES in verband met de 
strafbaarstelling van het zich verschaffen, verspreiden of anderszins ter beschikking 
stellen van persoonsgegevens voor intimiderende doeleinden (strafbaarstelling gebruik 
persoonsgegevens voor intimiderende doeleinden) 
MEMORIE VAN TOELICHTING 
 
I. ALGEMEEN DEEL 
1. Inleiding  
Het is betrekkelijk eenvoudig om via internetbronnen persoonlijke informatie van individuele 
personen te achterhalen. Enige basiskennis van het internet volstaat om via een zoekopdracht 
persoonsgegevens boven water te krijgen. De publieke toegankelijkheid van het internet en de 
bereikbaarheid van anderen door middel van sociale media bieden kwaadwillenden de mogelijkheid 
om deze persoonsgegevens te gebruiken om mensen vrees aan te (laten) jagen, ernstige overlast 
aan te (laten) doen of ernstig te (laten) hinderen in hun dagelijks leven. Dit kan leiden tot 
gedragingen die een dusdanige inbreuk op iemands persoonlijke levenssfeer maken dat deze 
gedragingen naar de huidige in de maatschappij levende opvattingen als uiterst onwenselijk en 
strafwaardig worden gezien. Een onwenselijke en strafwaardige gedraging is het zich verschaffen, 
verspreiden of anderszins ter beschikking stellen van persoonsgegevens voor intimiderende 
doeleinden, een gedraging die nauw aansluit bij dat wat wordt aangeduid als doxing (ook wel: 
doxxing). Met dit wetsvoorstel wordt uitvoering gegeven aan de motie die de regering verzoekt om 
doxing strafbaar te stellen (Kamerstukken II 2020/21, 35564, nr. 13). 
In opdracht van het WODC heeft het Rathenau Instituut onderzoek verricht naar schadelijk en 
1
immoreel gedrag online. Het rapport getiteld Online ontspoord bevat de uitkomsten van 
onderzoek naar de aard en de omvang van online schadelijk en immoreel gedrag in Nederland, de 
onderliggende mechanismen en oorzaken en de handelingsperspectieven voor de overheid voor 
het beperken van schadelijk en immoreel gedrag op internet. De fenomenen die binnen het bereik 
van het onderzoek vallen, zijn ondergebracht in zes categorieën (online informatie manipulatie, 
digitaal vigilantisme, online haat, online pesterij en geweld, cyberbedrag en online 
zelfbeschadiging) en in totaal 22 fenomenen van schadelijk en immoreel gedrag online, 17 
onderliggende mechanismen en een agenda voor de overheid aan de hand van vier strategische 
thema’s. In het rapport van het Rathenau Instituut wordt het fenomeen doxing belicht als 
onderdeel van de categorie digitaal vigilantisme oftewel digitale eigenrichting. Het begrip doxing 
wordt omschreven als het openbaar maken van iemands persoonlijke, sensitieve en privé-
informatie zoals adres, telefoonnummer, paspoort, werkgever, gegevens van familie en foto’s van 
iemands kinderen. Opgemerkt wordt dat doxing juridisch complex is. In de wetenschappelijke 
literatuur zijn er weinig internationale, empirische studies gevonden over doxing – laat staan over 
de omvang van het fenomeen in Nederland. Doxing wordt sinds begin jaren 2000 gesignaleerd. 
Tijdens de coronapandemie is het fenomeen een stuk zichtbaarder geworden. 
Doxing met als doel een bepaald persoon te intimideren kan grote impact hebben op de beoogde 
slachtoffers en hun naasten, op de groep waartoe zij behoren of van wie wordt verondersteld dat 
zij daartoe behoren, of op de organisatie waarvoor zij werkzaam zijn. Het slachtofferschap is 
daarbij niet voorbehouden aan bepaalde groepen: eenieder kan ermee te maken krijgen. Het 
gevolg is dat personen vrezen voor hun eigen veiligheid en die van hun naasten en niet meer 
zichzelf durven te zijn, of dat organisaties, en gezagsdragers daarbinnen, zich gedwongen voelen 
hun handelwijze aan te passen. Het ontregelende karakter van het zich verschaffen, verspreiden of 
anderszins ter beschikking stellen van persoonsgegevens voor intimiderende doeleinden heeft op 
die manier, direct of indirect, tevens invloed op het functioneren van onze democratische 
rechtsstaat en de instituties die daarvan deel uitmaken.  
De gevolgen van doxing in de fysieke wereld zijn uiteenlopend van aard. Onlangs is in de nationale 
media aandacht geschonken aan gevallen van doxing waarbij persoonsgegevens werden gebruikt 
voor intimiderende doeleinden, en aan de effecten daarvan op slachtoffers. Zo vonden mensen die 
actief zijn op het online berichtenplatform Twitter en daar een progressief politiek geluid laten 
horen een sticker van “Vizier op Links” op hun voordeur en werden zij slachtoffer van online 
treitercampagnes. Ook politieagenten, opiniemakers, journalisten en politici hebben in toenemende 
mate te maken met online intimidatie en bedreiging. Uit de jaarcijfers GTPA (Geweld Tegen Politie 
                                                 
1
 Online ontspoord – Een verkenning van schadelijk en immoreel gedrag op het internet in Nederland. Den 
Haag (auteurs: Huijstee, M. van, W. Nieuwenhuizen, M. Sanders, E. Masson en P. van Boheemen). 
1 
 

uitoefening van zijn ambt of beroep ernstig te hinderen dan wel te laten hinderen. Hiermee wordt 
beoogd de persoonlijke vrijheid te beschermen. Het voorgestelde strafbaar te stellen gedrag – het 
gebruik van persoonsgegevens voor intimiderende doeleinden of strafbare doxing – brengt immers 
teweeg dat slachtoffers zich niet meer vrij voelen in hun dagelijkse doen en laten vanwege de 
vrees dat hen iets ernstigs zal worden aangedaan of vanwege het gevoel dat zij hebben dat hen 
iets ernstigs zal kunnen worden aangedaan vanwege de dreiging die van de beschikbaarheid van 
persoonsgegevens bij kwaadwillenden uit kan gaan. De terughoudendheid waar dit bij het 
slachtoffer toe kan leiden kan zich zowel in zijn privésfeer openbaren als het professioneel 
handelen raken. Bij personen die vanwege hun (publieke) functie slachtoffer worden van strafbare 
doxing, kan dit tot gevolg hebben dat zij zowel in de privésfeer als in de uitoefening van hun 
beroep consequenties ervaren. Voor de strafbaarheid is essentieel dat de gedragingen zijn gericht 
op het aanjagen van vrees, het veroorzaken van ernstige overlast voor de betrokkene of het 
ernstig hinderen in de uitoefening van zijn ambt of beroep.  
 
Hoewel onder omstandigheden sprake kan zijn van overlap met reeds strafbare gedragingen, zoals 
belaging, bedreiging of (ambts)dwang, is dat zeker niet altijd het geval. Voor strafbare bedreiging 
(artikel 285 Sr; artikel 298 Sr BES) is vereist dat iemand wordt bedreigd met bepaalde ernstige 
misdrijven. De strafmaat voor dit delict kan bij bedreiging van ambts-, gezags- en togadragers, 
journalisten en publicisten, ambtenaren van politie en buitengewoon opsporingsambtenaren in het 
Europese deel van Nederland met een derde worden verhoogd (artikel 285, derde lid, Sr). Voor 
strafbare doxing is evenwel niet vereist dat het slachtoffer wordt bedreigd met een bepaald ernstig 
4
misdrijf. Voor strafbare belaging (artikel 285b Sr; artikel 313a Sr BES) is vereist dat opzettelijk 
inbreuk wordt gemaakt op de persoonlijke levenssfeer van een ander met het oogmerk die ander 
te dwingen iets te doen, niet te doen of te dulden dan wel vrees aan te jagen. Hoewel het voor 
belaging vereiste oogmerk deels overeenkomt met dat voor strafbare doxing, namelijk voor zover 
het gaat om het oogmerk de ander vrees aan te jagen, betreft het andersoortige gedragingen. Een 
belangrijk verschil is dat het bij belaging gaat om het herhaaldelijk – stelselmatig - lastigvallen van 
een bepaald persoon waardoor een inbreuk wordt gemaakt op de persoonlijke levenssfeer van de 
betrokkene, het gaat bijvoorbeeld om het voortdurend achtervolgen of steeds berichten sturen. Bij 
strafbare doxing ligt het zwaartepunt wat betreft de strafwaardigheid niet in de stelselmatigheid 
van de inbreuk op de persoonlijke levenssfeer maar in de ernst van de inbreuk op de persoonlijke 
levenssfeer, die het gevolg is van het gebruik van persoonsgegevens om een ander vrees aan te 
(laten) jagen dan wel ernstige overlast aan te (laten) doen of ernstig te (laten) hinderen in de 
uitoefening van ambt of beroep. Het eenmalig zich verschaffen, verspreiden of anderszins ter 
beschikking stellen van persoonsgegevens is – als wordt voldaan aan de overige 
delictsbestanddelen – voldoende voor strafbaarheid.  
 
In het geval het slachtoffer door een ander wordt gedwongen iets te doen, niet te doen of te 
dulden kan er sprake zijn van dwang. Voor strafbare dwang (artikel 284 Sr; artikel 297 Sr BES) is 
vereist dat het slachtoffer door geweld of enige andere feitelijkheid of door bedreiging met geweld 
of enige andere feitelijkheid, gericht tegen het slachtoffer of een derde, of door bedreiging met 
smaad of smaadschrift wordt gedwongen iets te doen, niet te doen of te dulden. Als een 
ambtenaar, bijvoorbeeld een ambtenaar van politie, wordt gedwongen tot het volvoeren van een 
ambtsverrichting of het nalaten van een rechtmatige ambtsverrichting, kan dit kwalificeren als 
ambtsdwang (artikel 179 Sr; artikel 185 Sr BES). Dwang gericht op de afgifte van een goed, tot 
het aangaan van een schuld, het teniet doen van een inschuld of het ter beschikking stellen van 
5
gegevens is strafbaar als afpersing als dit gebeurt door middel van geweld of bedreiging met 
geweld (artikel 317 Sr; artikel 330 Sr BES) of afdreiging als dit gebeurt door bedreiging met 
6
smaad, smaadschrift of openbaring van een geheim (artikel 318 Sr; artikel 331 Sr BES). Voor 
strafbaarheid wegens dwang, ambtsdwang, afdreiging of afpersing is vereist dat het slachtoffer 
                                                 
4
 In artikel 313a Sr BES komt het bestanddeel opzettelijk komt niet voor.  
5
 De delictsomschrijving in de artikelen 330 en 331 Sr BES luidt iets anders dan die in de artikelen 317 en 318 
Sr. Dwang gericht op het ter beschikking stellen van gegevens is niet strafbaar als afpersing of afdreiging in 
Caribisch Nederland.  
6
 Of in Caribisch Nederland met een klacht of aangifte van een strafbaar feit bij de overheid (artikel 331, eerste 
lid, Sr BES). 
3 
 

strafrechtelijke bescherming van burgers die slachtoffer zijn van het gebruik van 
persoonsgegevens voor intimiderende doeleinden. Dit kan aan de hand van voorbeelden worden 
geïllustreerd. In de inleiding is melding gemaakt van het in chatgroepen oproepen om 
persoonsgegevens te achterhalen van overheidsfunctionarissen, journalisten en wetenschappers, 
bestuurders en politici, of van medewerkers van bepaalde bedrijven, om deze gegevens 
vervolgens via sociale media verder te verspreiden met een oproep om de betrokkene thuis een 
bezoek te brengen. Dergelijk handelen levert geen strafbare bedreiging op, omdat er geen sprake 
is van bedreiging met een bepaald ernstig misdrijf, als bedoeld in het eerste lid van artikel 285 Sr 
of artikel 298 Sr BES. Dergelijk handelen levert geen strafbare belaging op, omdat er geen sprake 
is van het stelselmatig lastigvallen van het slachtoffer waardoor een inbreuk wordt gemaakt op 
diens persoonlijke levenssfeer. Dergelijk handelen levert geen strafbare dwang op, omdat er geen 
sprake is van het met geweld of enige andere feitelijkheid of door bedreiging met geweld of enige 
andere feitelijkheid, of door bedreiging met smaad of smaadschrift dwingen van het slachtoffer om 
iets te doen, niet te doen of te dulden. Er is evenmin sprake van strafbare opruiing, omdat niet in 
het openbaar wordt opgeruid tot enig strafbaar feit of tot gewelddadig optreden tegen het 
openbaar gezag. Dit geldt evenzeer voor de in de inleiding genoemde voorbeelden waarbij 
persoonsgegevens van een ex-partner, een zedendelinquent en een verdachte worden verspreid. 
Met de voorgestelde strafbaarstelling van het gebruik van persoonsgegevens voor intimiderende 
doeleinden wordt in deze lacune voorzien. 
 
Het openbaar ministerie kan een strafrechtelijk onderzoek starten naar aanleiding van een 
verdenking van strafbare doxing. Doorgaans zal dit na een melding of aangifte van het slachtoffer 
zijn. Een klacht van het slachtoffer is echter niet vereist. Dan zou het slachtoffer, dat mogelijk 
vreest voor zijn of andermans veiligheid of vrijheid, altijd de beslissing moeten nemen of hij het 
wenselijk acht dat de dader wordt vervolgd. Voorkomen moet worden dat het slachtoffer voor een 
dergelijke keuze wordt gesteld. Bij strafbare doxing gaat het om een gevaarzettingsdelict, 
waarvoor geldt dat de samenleving er als geheel belang bij heeft dat hiertegen kan worden 
opgetreden. Dit is anders dan bijvoorbeeld bij belaging (artikel 285b Sr; artikel 313a Sr BES) 
waarbij er een relatie kan zijn tussen slachtoffer en dader, en waarbij het persoonlijke belang van 
het slachtoffer niet te worden geconfronteerd met eventuele negatieve gevolgen van een 
strafvervolging zwaarder kan wegen dan het algemene belang van strafvervolging. Bij strafbare 
doxing kan het algemeen belang in het bijzonder strekken tot strafvervolging als 
persoonsgegevens van grote groepen gelijktijdig worden verspreid (bijvoorbeeld een ‘vijandelijke 
lijst’) of als de intimidatie van het slachtoffer samenhangt met de functie die hij uitoefent en de 
intimidatie daardoor tevens gevolgen kan hebben voor het functioneren van een beroepsgroep of 
een organisatie als geheel.    
Bij het begaan van de strafbaar gestelde gedragingen zal veelal gebruik worden gemaakt van het 
internet, meer bepaald van sociale media en online berichtendiensten. De snelheid waarmee het 
internet en sociale media veranderen, maakt het voor het strafrechtelijk onderzoek noodzakelijk 
om relevante informatie zo snel mogelijk vast te leggen. Dit vraagt deels om een andere aanpak 
van de opsporing dan bij gedragingen in de fysieke wereld. Ook het identificeren van verdachten 
vraagt om een andere inzet van opsporing. Door het gebruik van persoonsgegevens voor 
intimiderende doeleinden aan te merken als een feit waarvoor voorlopige hechtenis is toegelaten, 
komen extra opsporingsbevoegdheden beschikbaar. Berichten op internet en sociale media worden 
vaak onder een accountnaam of «nickname» geplaatst. Voor het achterhalen van het IP-adres van 
de plaatser en de bijbehorende metadata moeten bij een aanbieder verkeersgegevens kunnen 
worden gevorderd, gericht op het identificeren van de plaatser. Voor het opsporingsonderzoek is 
vastlegging van de volgende informatie van belang: de accountnaam en bijbehorend IP-adres 
waar het bericht mee is geplaatst, de periode waarin het bericht online heeft gestaan, de 
plaatsingsdatum van het bericht, de datum waarop het bericht is vastgelegd ten behoeve van het 
proces-verbaal en de samenhang en context van het bericht. Voor het vorderen van 
verkeersgegevens is vereist de verdenking van een misdrijf als bedoeld in artikel 67, eerste lid, Sv 
of artikel 100 Sv BES (artikel 126n/u Sv; artikel 177s Sv BES). Belangrijk is dat persoonsgegevens 
die online zijn geplaatst zo snel mogelijk kunnen worden verwijderd, om te voorkomen dat deze 
gegevens door anderen worden bewaard, gebruikt of verder verspreid. In situaties waarin de 
desbetreffende persoonsgegevens nog niet zijn verwijderd via zelfregulering van IT-bedrijven, 
bijvoorbeeld doordat de partij die de gegevens beheert niet is aangesloten bij de Notice and Take 
Down (NTD) gedragscode (zie ook paragraaf 2.3), kan de officier van justitie met een machtiging 
van de rechter-commissaris, die enkel wordt afgegeven ingeval van verdenking van een strafbaar 
feit als bedoeld in artikel 67, eerste lid, Sv, bevelen om gegevens ontoegankelijk te maken (artikel 
125p Sv; Sv BES kent geen equivalent). De rechtbank kan vervolgens gelasten dat de 
ontoegankelijk gemaakte gegevens worden vernietigd indien het gegevens betreft met betrekking 
5 
 

2.4 Gebruik van persoonsgegevens in het algemeen belang 
Het vergaren, samenbrengen en publiceren van persoonsgegevens kan een gerechtvaardigd 
belang dienen. Indien degene die dit doet niet het oogmerk heeft om te intimideren, en dus geen 
kwaadaardige bedoelingen heeft, is de voorgestelde strafbaarstelling niet van toepassing. Dit is 
bijvoorbeeld het geval wanneer de intentie bij het verzamelen en publiceren van 
persoonsgegevens is gericht op nieuwsgaring of op het aan de kaak stellen van misstanden. Bij 
journalistieke uitingen zal er geen sprake zijn van een oogmerk in de zin van het voorgestelde 
artikel 285d, zodat er geen strafbare gedraging is en geen vervolging zal worden ingesteld. Het 
wetsvoorstel belet daarmee journalisten, klokkenluiders en anderen op geen enkele wijze om 
nieuwsfeiten en misstanden openbaar te maken, omdat zij daarbij niet het oogmerk hebben een 
ander te intimideren. Van voornoemde situaties waarin de betrokkene te goeder trouw is, moeten 
worden onderscheiden de situaties waarin de betrokkene wel kwaadaardige bedoelingen heeft. 
Indien persoonsgegevens, bijvoorbeeld gegevens over de fysieke locatie van een slachtoffer of 
diens familieleden, worden verschaft, verspreid of ter beschikking gesteld en degene die dit doet 
daarbij het oogmerk heeft om die ander vrees aan te jagen dan wel aan te laten jagen, ernstige 
overlast aan te doen dan wel aan te laten doen of hem in de uitoefening van zijn ambt of beroep 
ernstig te hinderen dan wel te laten hinderen, vallen deze gedragingen wel binnen het bereik van 
de strafbaarstelling van het gebruik van persoonsgegevens voor intimiderende doeleinden.  
3. De situatie in andere landen 
Strafwaardige gedragingen die samenhangen met doxing zijn geen typisch Nederlands 
verschijnsel. Ook andere landen, zowel binnen als buiten Europa, worden ermee geconfronteerd. 
In verschillende landen zijn initiatieven genomen om gedragingen strafbaar te stellen, waarbij de 
strekking en reikwijdte van de betreffende strafbepalingen per land verschillen. Zo is recent in 
Duitsland een wetsvoorstel in consultatie gebracht om de verspreiding van zogenoemde 
9
“vijandelijke lijsten” tegen te gaan. Met dit conceptwetsvoorstel zou strafbaar worden gesteld de 
verspreiding van persoonsgegevens van een ander op een manier die geschikt is om die ander of 
een persoon in zijn nabijheid in gevaar te brengen door het plegen van een strafbaar feit of een 
onrechtmatige daad. In Frankrijk is op 25 mei 2021 de Wet nr. 2021-646 van 25 mei 2021 op de 
algemene veiligheid uitgevaardigd. Deze wet voorziet onder meer in strafbaarstelling van het 
creëren van computerbestanden voor kwaadaardige identificatiedoeleinden van ambtenaren. Ook 
in verschillende staten van de Verenigde Staten zijn vormen van doxing strafbaar gesteld of 
10
voorstellen daartoe gedaan.  
De strafbaarstellingen in deze landen hebben gemeen dat zij steeds betrekking hebben op het 
verspreiden en/of verzamelen van persoonsgegevens. De overige voorwaarden verschillen per 
land. De in dit wetsvoorstel opgenomen strafbaarstelling vergt voor strafbaarheid een bepaald 
oogmerk bij de dader. Het oogmerk dient te zijn gericht op het (laten) aanjagen van vrees, het 
(laten) aandoen van ernstige overlast of het ernstig (laten) hinderen van de uitoefening van ambt 
of beroep. In tegenstelling tot bijvoorbeeld Frankrijk is niet gekozen voor een beperking tot 
bepaalde beroepsgroepen of personen, omdat slachtoffers niet noodzakelijkerwijs vanwege hun 
beroep met doxing worden geconfronteerd en omdat het effect op slachtoffers ook niet hoeft  
samen te hangen met het beroep dat zij beoefenen. Voor de in de inleiding genoemde voorbeelden 
waarbij personen om meer persoonlijke redenen slachtoffer worden van doxing geldt evenzeer dat 
de impact op het privéleven groot kan zijn, de zedendelinquent van wie het adres in de buurtapp is 
gedeeld kan zich bijvoorbeeld gedwongen zien te verhuizen. De aard van de gegevens die wordt 
verspreid en de kring waarbinnen dit gebeurt kan in sommige gevallen aldus meer bepalend zijn 
voor de impact van doxing dan de hoedanigheid van het slachtoffer. Een ieder moet hiertegen 
worden beschermd. In de formulering van het vereiste oogmerk is rekening gehouden met het feit 
dat bepaalde beroepsgroepen vanwege hun functie slachtoffer kunnen worden van doxing, door 
hierin expliciet op te nemen ‘het ernstig hinderen in de uitoefening van ambt of beroep’. Als 
bijvoorbeeld persoonsgegevens van politieambtenaren worden verspreid dan is degene die de 
gegevens verspreid strafbaar indien hij hiermee beoogt die politieambtenaren ernstig te hinderen 
in het uitoefenen van de functie. Als iemand vanwege zijn ambt of beroep slachtoffer wordt van 
doxing zal dit reden kunnen zijn voor een hogere strafeis vanwege de schadelijke gevolgen die dit 
kan hebben voor de beroepsgroep waartoe het slachtoffer behoort, bijvoorbeeld omdat mensen 
bepaalde functies niet meer durven te vervullen. Gevolg kan zelfs ook zijn dat het functioneren 
van de democratische rechtsstaat in gevaar komt als belangrijke functionarissen en organisaties 
hun taken niet meer ongehinderd kunnen uitvoeren. 
                                                 
9
 Entwurf eines Gesetzes zur Änderung des Strafgesetzbuches – Verbesserung des strafrechtlichen Schutzes 
gegen sogenannte Feindeslisten (Drucksache 19/28678). 
10
 Waaronder Alabama, Colorado, Oklahoma en Utah. 
7 
 

niet kunnen voorzien tot welke gevolgen dit zal leiden in de fysieke wereld, en vormt een ernstige 
inbreuk op hun persoonlijke levenssfeer. In de tweede plaats leidt strafbare doxing vaak tot 
anonieme, collectieve en gecoördineerde acties richting het slachtoffer, louter om het feit dat het 
slachtoffer behoort tot een bepaalde (beroeps)groep. In situaties waarbij de werkomgeving van 
het slachtoffer gevaar met zich brengt, kan dit het persoonlijke leven van het slachtoffer raken. Bij 
collectieve gecoördineerde acties kan ook sprake zijn van het aanspreken van een klaarblijkelijk 
willekeurig uitgekozen individu als representant van een (beroeps)groep als geheel of vanwege het 
vervullen van een bepaalde maatschappelijke rol. In de derde plaats treft strafbare doxing niet 
alleen de slachtoffers zelf, maar ook de personen in hun directe omgeving. Daardoor is het voor 
hen vaak lastig om het risico in te schatten dat zij – of iemand in hun naaste omgeving – worden 
geconfronteerd met strafbare feiten, ernstige overlast of ernstige hinder in de uitoefening van hun 
beroep en waarvoor ze in een dergelijk geval dienen te vrezen. Dit wordt nog versterkt als de 
persoonsgegevens zijn verspreid binnen een grote groep (bijvoorbeeld door het delen ervan in een 
app-groep of op sociale media), waardoor door slachtoffers noch door de politie kan worden 
ingeschat wie met behulp van die gegevens wanneer welke actie zou kunnen ondernemen. Met de 
voorgestelde strafbaarstelling wordt een strafrechtelijke norm gesteld die tot uitdrukking brengt 
dat een grens wordt overschreden bij het gebruik van persoonsgegevens voor intimiderende 
doeleinden, gezien de ernstige inbreuk op het persoonlijk leven van slachtoffers. Het gebruik van 
de vrijheid van meningsuiting mag geen instrument zijn om met kwaadwillende bedoelingen de 
vrijheid van een ander te beperken. Eenieder heeft immers ook recht op eerbiediging van zijn 
persoonlijke levenssfeer, zoals gewaarborgd in artikel 8 EVRM en artikel 10 van de Grondwet. 
Behalve dat de voorgestelde strafbaarstelling in het licht van artikel 10 EVRM noodzakelijk moet 
zijn in een democratische samenleving moet de met de strafbaarstelling gepaarde inbreuk op dit 
verdragsartikel proportioneel zijn aan het nagestreefde doel. Hierboven is reeds ingegaan op de 
noodzaak van de strafbaarstelling, in aanvulling op preventieve en niet-strafrechtelijke 
maatregelen en bestaande strafbaarstellingen voor gedragingen die raakvlakken hebben met de 
strafbare doxing. De staat komt een rol toe bij het reguleren van het maatschappelijk verkeer, en 
het beschermen van burgers tegen de aantasting van hun rechten en vrijheden, waar nodig ook 
door het stellen van duidelijke normen die raken aan de uitoefening van de vrijheid van 
meningsuiting. Hierbij past een zorgvuldige afweging over de wijze waarop aan de interventie door 
de overheid invulling wordt gegeven om het evenwicht in de bescherming van de betrokken 
belangen te waarborgen. Daarbij geeft het EHRM de nationale staten als gezegd een zekere 
beoordelingsvrijheid. Er is alle reden om aan te nemen dat de afweging die aan dit wetsvoorstel 
ten grondslag ligt, binnen de kaders valt die het EHRM in het kader van artikel 10 EVRM heeft 
gesteld en zou kunnen stellen. De voorgestelde strafbaarstelling is proportioneel omdat deze niet 
verder gaat dan strikt noodzakelijk; de strafbaarstelling van het gebruik van persoonsgegevens 
voor intimiderende doeleinden is beperkt tot gevallen waarin het oogmerk aanwezig is om een 
ander vrees aan te (laten) jagen, ernstige overlast aan te (laten) doen of ernstig te (laten) 
hinderen in de uitoefening van ambt of beroep. Hierbij is tevens van belang dat het wetsvoorstel 
geen afbreuk beoogt te doen aan de positie van journalisten en de bescherming van de 
persvrijheid, mede gebaseerd op artikel 7 van de Grondwet. Dit is in paragraaf 2.4 aan de orde 
gekomen. Voorts geldt dat het met deze strafbaarstelling beoogde doel niet kan worden bereikt 
met een andere maatregel die minder ingrijpend is voor de grondrechten van burgers. Zoals 
hiervoor in deze toelichting is uiteengezet kan onder omstandigheden sprake zijn van overlap met 
reeds strafbare gedragingen. Niettemin is het gebruik van persoonsgegevens voor intimiderende 
doeleinden op dit moment niet strafbaar in alle gevallen waarin aan strafbaarstelling dringend 
behoefte bestaat. De mogelijkheid van de inzet van het strafrecht is wenselijk voor gevallen 
waarin het gedrag dermate laakbaar is dat strafrechtelijk optreden is geïndiceerd.  
5. Adviezen 
Het conceptwetsvoorstel is in consultatie gegeven aan het College van procureurs-generaal 
(tevens in Caribisch Nederland), de politie (tevens in Caribisch Nederland), de Nederlandse Orde 
van Advocaten, de Raad voor de rechtspraak (tevens in Caribisch Nederland), de Nederlandse 
Vereniging voor Rechtspraak, de Autoriteit persoonsgegevens, de Commissie toezicht bescherming 
persoonsgegevens BES, de Nederlandse Vereniging van Journalisten en de openbare lichamen in 
Caribisch Nederland. 
Over het conceptwetsvoorstel is advies ontvangen van het College van procureurs-generaal, de 
korpschef van de politie, de Nederlandse Orde van Advocaten (NOvA), de Raad voor de 
rechtspraak (Rvdr), de Autoriteit persoonsgegevens (AP), de Commissie toezicht bescherming 
persoonsgegevens BES (CBP BES), de Nederlandse Vereniging voor Rechtspraak (NVvR) en de 
Nederlandse Vereniging van Journalisten (NVJ) en de openbare lichamen in Caribisch Nederland. 
Het CBP BES en de openbare lichamen in Caribisch Nederland hebben geadviseerd over de 
9 
 

De politie geeft in overweging het voorstel aan te vullen met een strafverzwaringsgrond voor de 
gevallen dat doxing zich richt tegen de publieke functionaris gedurende of in verband met de 
uitoefening van zijn ambt of beroep. Daarbij gaat de korpschef er in ieder geval van uit dat ook 
voor de strafbedreiging van doxing de bestaande strafvorderingsrichtlijnen en landelijke afspraken 
ten aanzien van de opsporing en vervolging conform het beleid Veilige Publieke Taak (VPT) van 
toepassing worden, met een verhoogde strafeis bij vervolging van doxing gericht tegen een 
publieke functionaris gedurende of in verband met de uitoefening van zijn ambt of beroep. Naar 
aanleiding van dit advies wordt opgemerkt dat is gebleken dat niet alleen publieke functionarissen 
slachtoffer worden van strafbare doxing. Deze gedragingen worden ook gericht tegen anderen, 
zoals journalisten, winkeliers en sporters. Daarom heb ik niet gekozen voor een 
strafverzwaringsgrond die beperkt is tot bepaalde beroepsgroepen. Daarbij geldt dat het 
voorgestelde strafmaximum naar mijn mening voldoende toereikend is voor de bijzondere kwalijke 
verschijningsvormen zoals strafbare doxing die zich richt tegen publieke functionarissen gedurende 
of in verband met de uitoefening van ambt of beroep. In de strafvorderingsrichtlijnen van het 
openbaar ministerie is reeds vastgelegd dat de strafeis met 200% wordt verhoogd bij incidenten 
van agressie en geweld tegen werknemers met een publieke taak - conform het beleid Veilige 
Publieke Taak - en andere functionarissen werkzaam in het publieke domein (zie paragraaf 6 van 
de Aanwijzing kader voor strafvordering meerderjarigen (2019A003)).   
De politie adviseert de term persoonsgegevens in de memorie van toelichting duidelijk en 
toekomstbestendig toe te lichten, en aan de vermelding van de accountnaam ook het bijbehorend 
ID-nummer toe te voegen. Aan dit advies is gevolg gegeven, hiervoor wordt verwezen naar de 
toelichting op het voorgestelde artikel 285d, eerste lid.  
Daarnaast adviseert de politie in de memorie van toelichting te verduidelijken in welke gevallen 
sprake is van een voltooid delict, en daarbij ook de strafbare poging en de deelnemingsvormen 
zoals uitlokking op te nemen. Naar aanleiding van dit advies is de toelichting op het voorgestelde 
artikel 285d, eerste lid, aangevuld. 
Tenslotte is het advies in de memorie van toelichting helder af te bakenen wat de reikwijdte is van 
de termen klokkenluiders en journalisten. Dit advies is niet overgenomen omdat met een nadere 
inkadering van deze begrippen ten onrechte de indruk zou worden gewekt dat uitsluitend 
journalisten en klokkenluiders niet strafbaar zijn als het voor strafbaarheid vereiste oogmerk 
ontbreekt; dit geldt voor een ieder, dus ook voor publicisten, bloggers, vloggers en influencers.   
* De Nederlandse Orde van Advocaten 
De NOvA adviseert een nadere afweging te maken van de noodzaak om tot deze strafbaarstelling 
te komen, waarvoor de onderbouwing volgens de NOvA te summier is, en een nadere toelichting 
te geven met betrekking tot de reikwijdte van een aantal delictsbestanddelen en deze zo nodig aan 
te passen in verband met de voorzienbaarheid van strafbaar gedrag. De NOvA merkt op dat in de 
toelichting ten onrechte geen aandacht wordt geschonken aan de overlap met bijvoorbeeld 
computervredebreuk (artikel 138ab Sr). Die vergelijking dient wel te worden gemaakt omdat 
privéadressen veelal niet op de voor het publiek toegankelijke websites te vinden zijn. Mede gelet 
op de strafbaarstelling van belaging (art. 285b Sr) blijkt een grote mate van overlap met de 
bestaande strafbare feiten, hetgeen de vraag rechtvaardigt voor welke gevallen een aparte 
strafbaarstelling noodzakelijk is. Het gegeven dat voorlopige hechtenis mogelijk is in combinatie 
met de opmerking dat het strafrecht echter het ultimum remedium is en blijft, vraagt om een 
nadere motivering van de noodzaak van de voorgestelde strafbepaling. Naar aanleiding van deze 
opmerkingen is in paragraaf 2.2 de noodzaak van de strafbaarstelling nader toegelicht, in 
aanvulling op de bestaande strafbaarstellingen zoals de belaging en de computervredebreuk. 
Ten aanzien van de reikwijdte en voorzienbaarheid acht de NOvA de strafbaarstelling minder 
duidelijk. Dit betreft onderdelen als het ‘zich verschaffen’ in combinatie met het oogmerk, de 
precieze meerwaarde van de uitzonderingsgrond voor journalisten en klokkenluiders die in de 
consultatieversie van dit wetsvoorstel was opgenomen en het onderscheid tussen ‘een ander’ en 
‘een derde’. Naar aanleiding van deze opmerkingen zijn de verschillende onderdelen van de 
strafbaarstelling verhelderd in de toelichting op het voorgestelde artikel 285d. De 
strafuitsluitingsgrond is geschrapt.  
* De Raad voor de rechtspraak  
De Rvdr onderkent het belang van het wetsvoorstel. De Rvdr heeft geen zwaarwegende bezwaren 
tegen het wetsvoorstel, maar geeft in overweging om de noodzaak voor het wetsvoorstel nader te 
onderbouwen en het wetsvoorstel op enkele onderdelen te verduidelijken en toe te lichten.  
11 
 

De NVvR wijst erop dat het voorbeeld van het gooien van een vuurwerkbom in de tuin al strafbaar 
is op grond van de artikelen 157 Sr (het opzettelijk veroorzaken van een ontploffing, waardoor 
gemeen gevaar voor goederen ontstaat) of 350 Sr (vernieling/beschadiging) en/of de Wet Wapens 
en Munitie. Naar aanleiding hiervan wordt opgemerkt dat het desbetreffende voorbeeld is 
geschrapt.  
De NVvR merkt op dat het bewijzen van het oogmerk om, kort gezegd, die ander te (laten) 
intimideren, meestal niet eenvoudig zal zijn omdat het bij oogmerk gaat om de zwaarste vorm van 
opzet, maar meent dat de keuze voor dit bestanddeel juist is als de voorgestelde, ruime 
delictsomschrijving wordt gehandhaafd. 
De NVvR acht de bijzondere opsporingsbevoegdheden proportioneel in relatie tot het beschermde 
belang. Het vorderen van verkeersgegevens en/of de identificerende gegevens van een IP-adres 
ligt immers voor de hand in een strafrechtelijk onderzoek naar dit type gedragingen. Om deze 
bevoegdheden te kunnen toepassen is nodig dat voor het feit voorlopige hechtenis kan worden 
toegepast. Aan die voorwaarde wordt in het wetsvoorstel voldaan. 
De NVvR vraagt zich af of is voorzien in een adequate uitbreiding van de digitale 
opsporingscapaciteit van de politie en verzoekt mij nader in te gaan op de beperkte 
opsporingscapaciteit bij de politie, om teleurstelling te voorkomen bij aangevers die rekenen op 
een serieus onderzoek naar aanleiding van hun aangifte. Naar aanleiding hiervan wordt opgemerkt 
dat in de uitvoerings- en financieringsparagraaf de impact van dit wetsvoorstel is opgenomen. In 
het algemeen geldt dat opsporingscapaciteit schaars is. Het Openbaar Ministerie prioriteert de 
zaken in afstemming met de politie. De politie is verantwoordelijk voor het bij de tijd houden van 
het vakmanschap van haar mensen.  
Tenslotte vraagt de NVvR of ik voornemens ben gerichte actie te ondernemen met betrekking tot 
de effectiviteit van de regeling voor de tussenkomst van de host, zodat inschakeling van de civiele 
rechter door het slachtoffer in de regel niet nodig is. Naar aanleiding van deze vraag kan worden 
opgemerkt dat ik voornemens ben om bij de aanpak van schadelijk en immoreel online gedrag 
onder meer in te zetten op laagdrempelige mogelijkheden om gericht actie te ondernemen tegen 
illegale content. 
* De Autoriteit persoonsgegevens  
De AP onderschrijft de noodzaak van een strafbaarstelling van doxing omdat de voorgestelde 
gedraging doxing ernstige schade kan toebrengen, strafwaardig is, en bestaande relevante 
strafbepalingen veelal niet voldoende zijn toegesneden op diverse gevallen van doxing.  
 
De AP vraagt aandacht voor de openbaarheid van bronnen van gegevens die voor doxing kunnen 
worden gebruikt en adviseert in de toelichting aandacht te besteden aan het kabinetsbeleid op het 
punt van beschikbaarheid van persoonsgegevens uit wettelijk vormgegeven registers, waaronder 
het Handelsregister en het Kadaster. Naar aanleiding van dit advies wordt opgemerkt dat bij 
algemene registers, die van belang zijn voor het vrije handelsverkeer of voor het uitvoeren van 
publieke taken, het uitgangspunt is dat gegevens openbaar, dan wel opvraagbaar zijn. 
Tegelijkertijd is die openbaarheid onderhevig aan wet- en regelgeving ten aanzien van 
gegevensbescherming. In de praktijk worden op verzoek persoonsgegevens van geregistreerden 
afgeschermd als er veiligheidsrisico’s zijn. Dit wetsvoorstel heeft betrekking op de strafbaarstelling 
van het gebruik van persoonsgegevens voor intimiderende doeleinden. Voor strafbaarheid is de 
wijze van verkrijging van deze gegevens niet relevant, het oogmerk waarmee de dader zich 
persoonsgegevens verschaft is bepalend. Dat neemt niet weg dat het beperken van de toegang tot 
andermans persoonsgegevens het begaan van de strafbaar gestelde gedraging kan bemoeilijken.  
 
De AP wijst erop dat de in de toelichting op de term “identificerende persoonsgegevens” niet wordt 
ingegaan op de verhouding tot het begrip persoonsgegevens in de Algemene verordening 
gegevensbescherming (AVG) en adviseert deze afwijking van de AVG beter te motiveren of het 
voorstel en overige bepalingen in het Wetboek van Strafrecht waarin deze formulering voorkomt 
aan te passen aan de AVG. Mede naar aanleiding van deze opmerking van de AP is de 
voorgestelde strafbaarstelling gewijzigd. De term ‘identificerende persoonsgegevens’ is vervangen 
door de term ‘persoonsgegevens’. Hiermee wordt aangesloten bij de AVG. De artikelsgewijze 
toelichting bij het voorgestelde artikel 285d is aangevuld om dit te verduidelijken. Het begrip 
identificerende persoonsgegevens komt voor in een aantal reeds bestaande strafbepalingen in het 
Wetboek van Strafrecht (onder andere de artikelen 231b en 435 Sr). In die bepalingen is de term 
‘identificerend’ nodig om te verduidelijken dat het direct identificerende persoonsgegevens betreft, 
zoals de NAW-gegevens. In deze strafbepaling kan het ook om andere persoonsgegevens gaan, 
13 
 

verduidelijken. Zoals is aangegeven in reactie op het advies van de AP is de zin uit de 
geconsulteerde versie van de toelichting die de indruk wekte dat foto’s in veel gevallen geen 
persoonsgegeven zijn, geschrapt. 
 
De CBP BES merkt op dat openbare registers, zoals het Handelsregister en het Kadaster, snel en 
voor iedereen toegankelijk zijn en adviseert om in de memorie van toelichting aandacht te 
besteden aan de beschikbaarheid van gegevens uit bij wet gestelde openbare registers. Zoals ik 
ook in de reactie op een vergelijkbare opmerking van de AP heb aangegeven, heeft dit 
wetsvoorstel betrekking op de strafbaarstelling van het gebruik van persoonsgegevens voor 
intimiderende doeleinden. De wijze van verkrijging van deze gegevens is voor strafbaarheid niet 
relevant. Voor een uitgebreidere reactie op dit advies verwijs ik graag naar hetgeen ik hierover in 
reactie van het advies van de AP heb opgemerkt.  
 
Voor het effectief optreden van autoriteiten acht de CBP BES het belangrijk dat vrij en integer 
persoonsgegevens kunnen worden uitgewisseld tussen Europees Nederland en het Caribisch deel 
van Nederland. De CBP BES wijst er echter op dat de Wbp BES niet de in artikel 46 AVG vereiste 
passende waarborgen voor de doorgifte van persoonsgegevens naar een derde land biedt. Daarom 
acht de CBP BES het wenselijk het beschermingsniveau voor persoonsgegevens in Europa als 
leidraad te volgen en na te streven voor Caribisch Nederland. In mijn reactie op deze opmerking 
beperk ik mij tot de context van dit wetsvoorstel, waarin het gebruik van persoonsgegevens voor 
intimiderende doeleinden strafbaar wordt gesteld in Europees Nederland en in de openbare 
lichamen Bonaire, Sint Eustatius en Saba. Voor de opsporing van deze strafbare gedragingen is 
het van belang dat opsporingsinstanties in Europees Nederland en in de openbare lichamen 
Bonaire, Sint Eustatius en Saba persoonsgegevens kunnen uitwisselen. De Wet politiegegevens 
(Wpg), die ook van toepassing is in de openbare lichamen Bonaire, Sint Eustatius en Saba (artikel 
36b Wpg), biedt een uitgebreid wettelijk kader voor de uitwisseling van politiegegevens tussen 
Nederland en de openbare lichamen.  
 
* De Nederlandse Vereniging van Journalisten  
De NVJ acht het van groot belang dat (strafrechtelijk) wordt opgetreden tegen het verspreiden van 
persoonsgegevens vanuit het oogpunt van intimidatie en vergelding. Voor de strafbaarstelling 
daarvan lijkt het onderhavige wetsvoorstel geschikt. De NVJ onderschrijft het belang dat wordt 
voorkomen dat het wetsvoorstel journalisten en klokkenluiders belet om misstanden en 
nieuwsfeiten openbaar te maken maar vraagt zich af of de vrijheid van meningsuiting en 
nieuwsgaring van journalisten in het wetsvoorstel daadwerkelijk voldoende is gewaarborgd. In het 
bijzonder wil de NJV de volgende punten voor het voetlicht brengen. 
De NVJ vindt onvoldoende duidelijk wat wordt bedoeld met ‘identificerende persoonsgegevens’, en 
vraagt of het wetsvoorstel aanknoopt bij het ruime begrip ‘persoonsgegevens’ in de AVG of dat het 
begrip in het wetsvoorstel beperkter is bedoeld. In reactie op een opmerking met dezelfde 
strekking van de AP is in het voorgaande aangegeven dat de toelichting op dit punt is aangevuld 
en dat de term identificerend is geschrapt. De NJV merkt op dat het oogmerk van een journalist bij 
de verspreiding van persoonsgegevens doorgaans het informeren van het publiek zal zijn en niet 
het aanjagen van vrees of aandoen van ernstige overlast. Omdat een goede controleur van macht 
machthebbers hindert in de uitoefening van hun beroep met kritische berichtgeving valt discussie 
te verwachten over het oogmerk ‘hinderen in de uitoefening van ambt of beroep’. De NVJ zou 
graag bevestigd zien dat het ‘hinderen’ door journalistieke uitingen niet onder het eerste lid van 
het voorgestelde nieuwe artikel 298b Sr valt (kennelijk wordt hier artikel 285d Sr bedoeld) en is 
van mening dat de in het wetsvoorstel genoemde oogmerken in dit kader nadere verduidelijking 
behoeven. In reactie op de vraag van de NJV kan worden bevestigd dat een journalist die in het 
kader van zijn beroepsuitoefening persoonsgegevens verspreidt niet het oogmerk heeft om de 
ander in de uitoefening van zijn ambt of beroep ernstig te hinderen dan wel te laten hinderen maar 
dat het oogmerk er op gericht zal zijn nieuws te brengen of een misstand aan de kaak te stellen, 
zodat er geen sprake is van strafbare doxing. Dit is in de toelichting verhelderd. 
De mogelijkheid van een beroep op het algemeen belang bij de verspreiding van 
persoonsgegevens roept bij de NVJ de nodige vragen op. De NJV zou graag zien dat nader wordt 
gespecificeerd in hoeverre de uitzondering op andere (journalistieke) uitingen dan het in de 
toelichting genoemde voorbeeld van toepassing is. De NVJ vraagt zich af of niet beter aansluiting 
zou kunnen worden gezocht bij de (ruime) ‘journalistieke exceptie’ die van toepassing is op de 
AVG en de aan deze uitzondering gerelateerde jurisprudentie van het Europees Hof voor de 
Rechten van de Mens. Naar aanleiding hiervan wordt opgemerkt dat de strafuitsluitingsgrond die in 
de consultatieversie van dit wetsvoorstel was opgenomen is geschrapt omdat bij degenen die te 
15 
 

zich situaties kunnen voordoen waarin dit niet het geval is. Zo kan het zijn dat een intimiderende 
handeling die kwalificeert als het gebruik van persoonsgegevens voor intimiderende doeleinden 
een persoon vrees aanjaagt, terwijl hierdoor geen hinder wordt ondervonden in de uitoefening van 
ambt of beroep. Dit maakt het noodzakelijk de verschillende delictsbestanddelen naast elkaar te 
handhaven. Of in een concreet geval sprake is van ‘vrees aanjagen’, ‘ernstige overlast’ en ‘ernstige 
hinder in de uitoefening van ambt of beroep’ zal in de praktijk steeds afhangen van de concrete 
feiten en omstandigheden en in die casuïstiek nadere invulling moeten krijgen.  
Een respondent heeft gevraagd of het klopt dat het platform (sociale medium) dat wordt gebruikt 
voor doxing niet strafbaar is. In paragraaf 2.3 is verduidelijkt dat dit inderdaad niet het geval is.  
Er zijn verschillende vragen gesteld over de strafuitsluitingsgrond die in de consultatieversie van 
dit wetsvoorstel is opgenomen. Deze strafuitsluitingsgrond is geschrapt, dit is toegelicht in reactie 
op een vraag over de strafuitsluitingsgrond van de NJV.  
Tot slot heeft een respondent opgeroepen te specificeren welke verwachtingen er bestaan ten 
aanzien van de preventieve aanpak van het gebruik van persoonsgegevens voor intimiderende 
doeleinden en welke instanties hierbij betrokken zullen zijn. Daarbij is gewezen op de noodzaak 
van voldoende mensen en middelen, zowel ten behoeve van de inzet op preventieve maatregelen 
als ten behoeve van de inzet op handhaving (opsporing en vervolging), voor het bereiken van het 
gewenste doel van het conceptwetsvoorstel. In paragraaf 2.3 is aangegeven aan welke 
preventieve maatregelen in ieder geval wordt gedacht. Naar aanleiding van de oproep om te 
zorgen voor voldoende mensen en middelen ter bereiking van het doel van de strafbaarstelling 
wordt, onder verwijzing naar paragraaf 6, opgemerkt dat in het algemeen geldt dat 
opsporingscapaciteit schaars is.  
6. Uitvoerings- en financiële consequenties 
 
Strafbare doxing is een nieuw fenomeen, dat zich in korte tijd in verschillende vormen heeft 
gemanifesteerd. Het wetsvoorstel codificeert de breed gevoelde maatschappelijke norm dat het 
gebruik van persoonsgegevens voor intimiderende doeleinden onacceptabel is.  
 
Van de politie, het openbaar ministerie en de rechterlijke macht is een reactie ontvangen met 
betrekking tot de gevolgen voor de uitvoering en de consequenties die de voorgenomen 
wetswijziging met zich meebrengt voor de capaciteit van deze organisaties. Voor de berekening 
daarvan zijn door politie, openbaar ministerie en rechterlijke macht verschillende methodes 
gehanteerd, waardoor de inschattingen onderling variëren.  
Het is een gegeven dat de organisaties binnen de strafrechtketen keuzes moeten maken, omdat 
middelen en capaciteit schaars zijn en maar eenmaal kunnen worden ingezet. Dit wetsvoorstel is 
onderdeel van een breed pakket aan maatregelen dat tot doel heeft de online bejegening van 
personen in goede banen te leiden.  
Zo zijn er vorig jaar naar aanleiding van de motie-Hermans middelen vrijgemaakt voor de algehele 
versterking van de (digitale) capaciteit bij politie en OM. Daarnaast zijn in het kader van het 
Coalitieakkoord 2021-2025 Omzien naar elkaar, vooruitkijken naar de toekomst plannen van het 
kabinet in ontwikkeling om de digitale rechtsstaat te versterken – onder meer door het inrichten 
van een infrastructuur om strafbare en onrechtmatige content laagdrempelig te kunnen melden en 
ontoegankelijk te doen maken – en is voorzien in aanvullende maatregelen zoals het 
weerbaarheidsfonds voor bepaalde beroepsgroepen dat is ondergebracht bij de NCTV. Dit 
wetsvoorstel moet mede in het kader van deze beleidsintensiveringen worden bezien.  
De veronderstelling is dat naast al deze intensiveringen geen aanvullende financiële investeringen 
nodig zijn om capaciteit van politie en OM vrij te maken voor de uitvoering van dit wetsvoorstel. 
De extra investeringen die zijn voorzien voor de strafrechtketen maken het daarbij mogelijk om 
opnieuw te prioriteren en te intensiveren op de fenomenen die zich daarvoor kwalificeren. Daarbij 
geldt voorts dat niet alleen het strafrecht wordt ingezet om doxing tegen te gaan. Zo kan de 
nieuwe strafbaarstelling ook behulpzaam zijn als een beroep wordt gedaan op een internetplatform 
om gegevens te verwijderen omdat hiermee het verboden karakter van het gebruik van 
persoonsgegevens voor intimiderende doeleinden tot uitdrukking wordt gebracht.  
Om er zeker van te zijn dat bovengenoemde aannames kloppen en dat er ondanks de 
voorgenomen intensiveringen en niet-strafrechtelijke maatregelen een groter beslag op politie en 
OM wordt gelegd dan op dit moment de inschatting is, wordt ingezet op monitoring van de nieuwe 
strafbaarstelling en reeds bestaande strafbaarstellingen. Meer in het algemeen vindt jaarlijks een 
17 
 

hinderen in de uitoefening van ambt of beroep. Daarom omvat de strafbaarstelling ook die 
verspreidingswijzen.  
Met ‘een ander’ wordt gedoeld op het slachtoffer; de persoon die vrees kan worden aangejaagd, 
ernstige overlast kan worden aangedaan of in de uitoefening van zijn functie ernstig kan worden 
gehinderd. Met ‘een derde’ wordt gedoeld op een persoon die in een bepaalde relatie staat tot het 
slachtoffer, en van wie de verdachte zich de persoonsgegevens verschaft teneinde het slachtoffer 
te intimideren, zoals de familieleden van het slachtoffer.  
Met het gebruik van de term ‘persoonsgegevens’ wordt aangesloten bij de AVG. Het begrip 
persoonsgegevens betreft alle informatie over een geïdentificeerde of identificeerbare natuurlijke 
persoon (artikel 4, onderdeel 1, AVG). Persoonsgegevens zijn bijvoorbeeld naam, adres, 
woonplaats, postadres, telefoonnummers, IP-adressen of geboortedatum. Om te bepalen of een 
natuurlijke persoon identificeerbaar is moet rekening worden gehouden met alle middelen waarvan 
redelijkerwijs valt te verwachten dat zij worden gebruikt door de verwerkingsverantwoordelijke of 
door een andere persoon om de natuurlijke persoon direct of indirect te identificeren. Om uit te 
maken of van middelen redelijkerwijs valt te verwachten dat zij zullen worden gebruikt om de 
natuurlijke persoon te identificeren, moet rekening worden gehouden met alle objectieve factoren, 
zoals de kosten van en de tijd benodigd voor identificatie, met inachtneming van de beschikbare 
technologie op het tijdstip van verwerking en de technologische ontwikkelingen (AVG, punt 26, 
Richtlijn politiegegevens, punt 21).  
Voor strafbaarheid is vereist dat degene die zich de persoonsgegevens verschaft, deze gegevens 
verspreidt of anderszins ter beschikking stelt het oogmerk heeft om die ander vrees aan te (laten) 
jagen, ernstige overlast aan te (laten) doen of hem in de uitoefening van zijn ambt of beroep 
ernstig te (laten) hinderen. Het gaat om het beoogde effect van de gedraging: aan de oogmerkeis 
is voldaan wanneer de verdachte ten tijde van die gedraging de bedoeling heeft om het slachtoffer 
vrees aan te (laten) jagen, ernstige overlast aan te (laten) doen of ernstig te (laten) hinderen in 
zijn beroepsuitoefening. Aan de oogmerkeis is tevens voldaan in het geval van 
noodzakelijkheidsbewustzijn (vgl. de arresten van de Hoge Raad van 5 januari 1982, NJ 1982/232, 
m.nt. Van Veen (Gevangenis-voedsel II) en 21 april 1998, NJ 1998/610). Daarvan is sprake indien 
het niet anders kan zijn dan dat de verdachte heeft beseft dat het noodzakelijke gevolg van zijn 
handelen is dat – kort gezegd – het slachtoffer vrees zal worden aangejaagd, ernstige overlast zal 
worden aangedaan of in de uitoefening van zijn ambt of beroep ernstig zal worden gehinderd. Het 
oogmerk kan er ook op zijn gericht het teweegbrengen van vrees, ernstige overlast of hinder door 
een ander te laten bewerkstelligen. Dit wordt tot uitdrukking gebracht met de woorden vrees aan 
te laten jagen, ernstige overlast aan te laten doen of in de uitoefening van zijn ambt of beroep 
ernstig te laten hinderen. Bij strafbare doxing kan het immers juist ook gaan om het zich 
verschaffen, verspreiden of anderszins ter beschikking stellen van persoonsgegevens van het 
beoogde slachtoffer, zoals zijn adres, zodat anderen hiermee in de richting van diegene kunnen 
handelen.  
De hiervoor genoemde arresten illustreren dat bij het bewijs van het oogmerk gebruik kan worden 
gemaakt van een objectiverende bewijsvoering. Voor het bewijs van het oogmerk kan de rechter 
acht slaan op onder meer gedragingen en uitlatingen van de verdachte voor, tijdens of na het zich 
verschaffen, verspreiden of anderszins ter beschikking stellen van persoonsgegevens van de 
ander. Het oogmerk zal ook uit de context kunnen worden afgeleid, dat wil zeggen de 
omstandigheden waaronder de persoonsgegevens zijn verzameld, verspreid of anderszins ter 
beschikking zijn gesteld. Als de verdachte het strafbare oogmerk ontkent dan kan voor het bewijs 
van het oogmerk de context van het handelen van belang zijn, bijvoorbeeld het feit dat de 
verdachte heeft deelgenomen aan een chatgroep waarin negatief is gesproken over het slachtoffer 
of de kring van personen waartoe het slachtoffer behoort. Ook als de verdachte verklaart een 
positieve intentie te hebben gehad – “ik wilde hem bedanken” - zal in sommige gevallen uit de 
omstandigheden kunnen worden afgeleid dat het oogmerk van de verdachte erop gericht moet zijn 
geweest om de betrokkene vrees aan te (laten) jagen, ernstige overlast aan te (laten) doen of 
hem in te uitoefening van zijn functie ernstig te (laten) hinderen. Bijvoorbeeld omdat 
adresgegevens worden gedeeld in een groep die bestaat uit personen die zich verontwaardigd of 
beledigend uitlaten over het slachtoffer of een groep waartoe hij behoort. Als door anderen gehoor 
wordt gegeven aan de oproep van degene die de persoonsgegevens verspreidt om deze 
persoonsgegevens te gebruiken, op een wijze die door een normaal mens onder vergelijkbare 
omstandigheden zou worden opgevat als het (laten) aanjagen van vrees, het (laten) aandoen van 
ernstige overlast of het ernstig (laten) hinderen in de uitoefening van ambt of beroep, dan kan het 
strafbare oogmerk worden bewezen als de verdachte besefte of moet hebben beseft dat zijn 
handelen dit door hem gewilde gevolg met zich mee zou brengen. In het geval een verdachte zich 
19 
 

anderen wordt gevraagd naar het adres van de woning van de burgemeester, of het adres van die 
woning wordt verspreid, dan kan een dergelijke oproep onder omstandigheden – in het licht van 
de context – worden aangemerkt als het aanjagen van vrees, bijvoorbeeld omdat de oproep w ordt 
gedaan door personen die zich intimiderend of bedreigend uitlaten of hebben uitgelaten richting de 
betrokkene of doordat de oproep wordt gedaan in een kring van personen waarin dergelijke 
uitlatingen zijn of worden gedaan. In het licht van de context kan de samenkomst van een aantal 
personen bij de ambtswoning worden aangemerkt als het aanjagen van vrees. Een dergelijke 
samenkomst kan onder omstandigheden ook als ernstige overlast worden aangemerkt, 
bijvoorbeeld als deze personen zich zonder toestemming ophouden in de tuin van de woning en/of 
de toegang tot de woning versperren. Het vragen bij anderen naar het woonadres van een 
politicus om hem een taart aan te bieden kan, afhankelijk van de context, eveneens als het 
aanjagen van vrees worden aangemerkt, bijvoorbeeld onder de omstandigheden als hierboven 
vermeld (oproep gedaan door personen die zich intimiderend of bedreigend uitlaten of hebben 
uitgelaten richting de betrokkene of oproep gedaan in een kring van personen waarin dergelijke 
uitlatingen zijn of worden gedaan). Ditzelfde geldt voor het bekend maken van de personalia of het 
adres van een verdachte of veroordeelde (‘ontanonimiseren’): mede afhankelijk van de context 
van het handelen kan worden geoordeeld dat sprake is van het oogmerk van het aanjagen van 
vrees, het (laten) aandoen van ernstige overlast of het ernstig (laten) hinderen in de ambts- of 
beroepsuitoefening, waardoor dit handelen kan worden gekwalificeerd als gebruik van 
persoonsgegevens voor intimiderende doeleinden. 
Op grond van de voorgestelde delictsomschrijving is als pleger strafbaar degene die zich de 
persoonsgegevens van een ander of een derde verschaft, verspreidt of anderszins ter beschikking 
stelt met het bovenbeschreven oogmerk. De delictsomschrijving strekt zich niet uit tot degene die 
na een oproep daartoe van een ander daadwerkelijk de vrees aanjaagt, ernstige overlast aandoet 
of de uitoefening van ambt of beroep ernstig hindert, hoewel diegene zich uiteraard ook schuldig 
kan maken aan het zich verschaffen van persoonsgegevens met dit oogmerk. Poging tot het 
plegen van het strafbare feit van gebruik van persoonsgegevens voor intimiderende doeleinden is 
mogelijk als het feit niet wordt voltooid vanwege een van de wil van de pleger onafhankelijke 
omstandigheid, bijvoorbeeld doordat het zich verschaffen of verspreiden van de persoonsgegevens 
niet is gelukt omdat de gegevens niet beschikbaar bleken. Overigens is het – zo bleek hiervoor al –  
niet uitgesloten dat de verdachte bij het oproepen tot het verstrekken van persoonsgegevens zelf 
een dergelijk gegeven verspreidt, zodat er dan tevens sprake kan zijn van een voltooid delict. 
Medeplichtigheid aan het strafbare feit van het gebruik van persoonsgegevens voor intimiderende 
doeleinden is mogelijk als opzettelijk gelegenheid, middelen of inlichtingen worden verschaft, 
bijvoorbeeld doordat een geautomatiseerd werk (pc, tablet of smartphone) beschikbaar wordt 
gesteld, tot het plegen van dit misdrijf. 
Het strafmaximum bedraagt een jaar gevangenisstraf of geldboete van de derde categorie. De 
voorgestelde strafbaarstelling betreft handelingen die vooraf kunnen gaan aan reeds strafbare 
gedragingen, zoals bedreiging (artikel 285 Sr), belaging (artikel 285b Sr) of mishandeling (artikel 
300 e.v. Sr). Voor strafbaarheid is echter niet vereist dat deze gedragingen hierop volgen. In dat 
licht dient deze strafmaat, die lager is dan de maximumstraf voor voornoemde gedragingen, 
passend te worden geacht. Ter vergelijking wordt gewezen op artikel 133 Sr waarin strafbaar is 
gesteld het in het openbaar aanbieden inlichtingen, gelegenheid of middelen te verschaffen om 
enig strafbaar feit te plegen. Hiervoor geldt een strafmaximum van ten hoogste zes maanden 
gevangenisstraf of een geldboete van de derde categorie.        
Van strafbaarheid is geen sprake als de betrokkene te goeder trouw heeft kunnen aannemen dat 
het algemeen belang het zich verschaffen, verspreiden of anderszins ter beschikking stellen van de 
persoonsgegevens vereiste en daarmee het voor strafbaarheid vereiste oogmerk ontbreekt. In dit 
verband kan worden gewezen op het recht op vrije nieuwsgaring dat voortvloeit uit onder andere 
de artikelen 7 van de Grondwet en 10 van het EVRM. Het wetsvoorstel beoogt nadrukkelijk niet te 
voorzien in de strafbaarstelling van gerechtvaardigde activiteiten van journalisten en 
klokkenluiders. Het voor strafbaarheid vereiste oogmerk – om die ander vrees aan te jagen dan 
wel aan te laten jagen, ernstige overlast aan te doen dan wel aan te laten doen of hem in de 
uitoefening van zijn ambt of beroep ernstig te hinderen dan wel te laten hinderen – zal bij 
journalisten en klokkenluiders in nagenoeg alle gevallen ontbreken. Dat geldt niet alleen voor 
bepaalde beroepsgroep of een bepaalde kring van personen, zodat iedere burger te goeder trouw 
bijvoorbeeld een maatschappelijke misstand aan de kaak kan stellen.  
Artikel II (Wijziging Wetboek van Strafrecht BES) 
In de openbare lichamen Bonaire, Sint Eustatius en Saba wordt zoveel mogelijk aangesloten bij de 
materiële strafwetgeving van Nederland. Om die reden wordt thans ook voorgesteld de 
21 
 

