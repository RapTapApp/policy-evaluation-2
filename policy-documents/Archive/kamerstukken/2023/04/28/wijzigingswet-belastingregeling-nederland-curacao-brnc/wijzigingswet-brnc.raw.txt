 
 Rijkswet van  
tot wijziging van de Belastingregeling Nederland Curaçao in verband met de 
implementatie van de uitkomsten van het Base Erosion and Profit Shifting project van 
de Organisatie voor Economische Samenwerking en Ontwikkeling alsmede enige overige 
wijzigingen 
 
 VOORSTEL VAN RIJKSWET 
 Wij Willem-Alexander, bij de gratie Gods, Koning der Nederlanden, Prins van Oranje-Nassau, 
enz. enz. enz. 
 Allen, die deze zullen zien of horen lezen, saluut! doen te weten: 
 Alzo Wij in overweging genomen hebben, dat het wenselijk is enige bepalingen van de 
Belastingregeling Nederland Curaçao te wijzigen ter implementatie van de uitkomsten van het Base 
Erosion and Profit Shifting project van de Organisatie voor Economische Samenwerking en 
Ontwikkeling en om enkele overige wijzigingen aan te brengen;  
 Geleid door de wens van Nederland en Curaçao hun economische betrekkingen verder te 
ontwikkelen en hun samenwerking op belastinggebied te verbeteren; 
 Zo is het, dat Wij, de Raad van State van het Koninkrijk gehoord, en met gemeen overleg der 
Staten-Generaal, de bepalingen van het Statuut voor het Koninkrijk in acht genomen zijnde, hebben 
goedgevonden en verstaan, gelijk Wij goedvinden en verstaan bij deze: 
 
 Artikel I 
 De Belastingregeling Nederland Curaçao wordt als volgt gewijzigd: 
 
 A. De considerans komt te luiden: 
 “Alzo Wij in overweging genomen hebben, dat de regeringen van Nederland en Curaçao het in 
onderling overleg raadzaam oordelen, dat op het terrein van de belastingen een nieuwe onderlinge 
regeling bij rijkswet wordt vastgesteld; 
 Geleid door de wens van Nederland en Curaçao hun economische betrekkingen verder te 
ontwikkelen, hun samenwerking op belastinggebied te verbeteren en dubbele belasting te vermijden 
met betrekking tot de onder die regeling vallende belastingen zonder daarbij mogelijkheden te 

1°. elk lichaam dat inwoner is van een land: 
aa. dat in het algemeen is vrijgesteld van belastingen naar het inkomen in 
dat land; 
bb. waarvan de werkzaamheden voornamelijk bestaan uit het beheren of 
verstrekken van pensioenen; en 
cc. dat ingevolge de wettelijke bepalingen van een land erkend is en onder 
toezicht staat; alsmede 
2°. elk lichaam dat inwoner is van een land en dat zich geheel of nagenoeg geheel 
bezighoudt met het beheren en beleggen voor lichamen als bedoeld in 
subonderdeel 1°.   
 
E. Artikel 4 wordt als volgt gewijzigd: 
 1. Aan het eerste lid, tweede zin, wordt toegevoegd “alsmede een pensioenfonds als bedoeld 
in artikel 3, eerste lid, onderdeel j”. Voorts wordt een zin toegevoegd, luidende: Deze uitdrukking 
omvat echter niet een persoon die in dat land slechts aan belasting is onderworpen ter zake van 
inkomsten uit bronnen in dat land. 
 2. Het derde lid vervalt, onder vernummering van het vierde tot en met zevende lid tot derde 
tot en met zesde lid.  
 3. Aan het vierde lid (nieuw), eerste zin, wordt toegevoegd “, met inachtneming van plaats van 
leiding, plaats van oprichting of enige andere soortgelijke omstandigheid, en volgens de bepalingen 
van artikel 24”. 
 4. In het zesde lid (nieuw), aanhef, wordt “het zesde lid” vervangen door “het vijfde lid”. 
 
 F. In artikel 5, vijfde lid, vervalt “, behoudens met betrekking tot de bepalingen van artikel 
14, tweede lid,”. 
 
 G. In artikel 9, tweede lid, eerste zin, vervalt “indien dat andere land de aanpassing 
gerechtvaardigd acht”. 
 
 H. Artikel 10 wordt als volgt gewijzigd: 
 1. In het derde lid, onderdeel a, wordt na “betaalt” ingevoegd “gedurende een periode van 365 
dagen die tevens omvat de dag van betaling van het dividend”. Voorts wordt aan dat onderdeel  
toegevoegd “en waarbij voor het berekenen van die periode van 365 dagen geen rekening wordt 
gehouden met veranderingen van gerechtigdheid die het rechtstreekse gevolg zijn van een 
bedrijfsreorganisatie zoals een fusie of een splitsing van de vennootschap die de aandelen bezit of 
de dividenden betaalt”.  
 2. Er wordt een lid toegevoegd, luidende: 
 16. De bepalingen van het derde lid, onderdelen a en c, en het achtste lid zijn niet van 
toepassing op dividenden die worden betaald: 

 1. Niettegenstaande de overige bepalingen van deze rijkswet, wordt een voordeel uit hoofde 
van deze rijkswet niet toegekend met betrekking tot een inkomensbestanddeel indien, alle relevante 
feiten en omstandigheden in aanmerking genomen, redelijkerwijs kan worden geconcludeerd dat 
het verkrijgen van dit voordeel een van de voornaamste redenen was voor een constructie of 
transactie die direct of indirect tot dat voordeel heeft geleid, tenzij wordt vastgesteld dat toekenning 
van dit voordeel onder deze omstandigheden in overeenstemming zou zijn met het voorwerp en 
doel van de relevante bepalingen van deze rijkswet. 
 2. Indien een persoon een voordeel uit hoofde van deze rijkswet wordt geweigerd ingevolge 
het eerste lid van dit artikel, dient de bevoegde autoriteit van het land dat het voordeel anderszins 
zou hebben toegekend deze persoon desalniettemin te behandelen alsof deze recht heeft op dit 
voordeel of op andere voordelen ter zake van een specifiek bestanddeel van het inkomen of het 
vermogen, indien deze bevoegde autoriteit, op verzoek van deze persoon en na bestudering van de 
relevante feiten en omstandigheden, vaststelt dat deze voordelen aan die persoon zouden zijn 
verleend bij het ontbreken van de transactie of constructie bedoeld in het eerste lid van dit artikel.  
 3. De bevoegde autoriteit van een land raadpleegt de bevoegde autoriteit van het andere land 
alvorens een voordeel uit hoofde van het eerste of tweede lid van dit artikel te weigeren. 
 
 M. Artikel 24 wordt als volgt gewijzigd: 
 1. In het eerste lid, eerste zin, wordt “autoriteit van het land waarvan hij inwoner is” vervangen 
door “autoriteiten van een van beide landen”. 
 2. In het vijfde lid, onderdeel b, wordt “nadat de kwestie is voorgelegd aan de bevoegde 
autoriteit van het andere land” vervangen door “na de datum waarop alle informatie die voor de 
bevoegde autoriteiten nodig is om de kwestie te kunnen beoordelen aan beide bevoegde autoriteiten 
ter beschikking is gesteld”. 
 3. In het vijfde lid wordt “verzoek” vervangen door “schriftelijk verzoek”. 
 
 N. Artikel 30 vervalt. 
 
 O. Artikel 33 vervalt. 
 
 P. Artikel 34 vervalt. 
 
 ARTIKEL II 
 De artikelen van deze rijkswet treden in werking met ingang van de dag volgend op de datum 
van uitgifte van het Staatsblad waarin deze wordt geplaatst en de bepalingen ervan vinden 
toepassing voor belastingjaren en belastingtijdvakken die aanvangen of, in geval van aan de bron 
geheven belastingen, voor betalingen die zijn gedaan op of na 1 januari van het kalenderjaar dat 
volgt op het kalenderjaar waarin deze rijkswet in werking is getreden. 
 
 Lasten en bevelen dat deze in het Staatsblad en het Publicatieblad van Curaçao zal worden 
geplaatst en dat alle ministeries, autoriteiten, colleges en ambtenaren wie zulks aangaat, aan de 
nauwkeurige uitvoering de hand zullen houden. 

MEMORIE VAN TOELICHTING 
I ALGEMEEN 
I.0 Inleiding en totstandkoming 
Tussen Nederland en Curaçao is sinds 1 december 2015 de Belastingregeling Nederland Curaçao 
(hierna: BRNC) van kracht. De BRNC heeft tot doel een betere aansluiting te creëren tussen de 
fiscale stelsels van Nederland en Curaçao en daarvoor is aansluiting gezocht bij de internationale 
fiscale standaarden zoals neergelegd in het modelverdrag van de Organisatie voor Economische 
samenwerking en Ontwikkeling (hierna: OESO-modelverdrag).  
Zowel Nederland als Curaçao is een land waarvoor geldt dat internationale investeringen en 
betrekkingen een grote rol spelen. Vanwege het belang van deze internationale investeringen, 
maar ook vanwege de sterke band tussen Curaçao en Nederland als afzonderlijke landen binnen 
het Koninkrijk der Nederlanden is het belangrijk om zo duidelijk mogelijke afspraken te maken.  
Daarom is door de landen uitgebreid stilgestaan bij het doel van deze regeling en haar 
verschillende onderdelen om de relaties tussen de landen en met derde landen te stimuleren. Deze 
memorie van toelichting is dan ook in samenwerking tussen de landen tot stand gebracht en zal in 
beide landen aan de Staten als toelichting op deze rijkswet worden aangeboden. Deze rijkswet 
mag echter niet tot misbruik leiden. Inmiddels zijn er enkele ontwikkelingen op het gebied van 
antimisbruikbepalingen waardoor het de voorkeur van beide landen geniet om een aantal artikelen 
aan te passen. De belangrijkste ontwikkeling is het Base Erosion and Profit Shifting (BEPS)-project 
van de OESO en de uitwerking daarvan in het zogenoemde Multilateraal Verdrag ter implementatie 
van aan belastingverdragen gerelateerde maatregelen ter voorkoming van grondslaguitholling en 
winstverschuiving (“MLI”), dat door het Koninkrijk is aangegaan en voor zowel Nederland als 
Curaçao is bekrachtigd.  
Daarnaast mist de huidige BRNC aansluiting bij verschillende wijzigingen in de fiscale wetten van 
zowel Nederland als Curaçao. Op 22 mei 2019 is daarom, in Cuba, tussen Nederland en Curaçao 
afgesproken om aspecten van de BRNC te herzien.  
De BRNC geeft regels die aanwijzen welke van de landen bevoegd is om in overeenstemming met 
zijn nationale wetgeving belasting te heffen over het inkomen van inwoners van één of van beide 
landen teneinde dubbele belasting te vermijden. Daarnaast regelt de BRNC, onder meer met het oog 
op het voorkomen van het ontduiken en ontwijken van belasting, de administratieve wederzijdse 
bijstand in de vorm van onderlinge uitwisseling van fiscale informatie en wederzijdse bijstand bij de 
invordering van belastingen. 
De BRNC is in beginsel gebaseerd op het OESO-modelverdrag. Voor de voorliggende wijzigingen is 
het OESO-modelverdrag 2017 en het daarbij geldende commentaar als uitgangspunt genomen. Dit 
brengt mee dat het OESO-commentaar van belang is voor de uitleg van de onderhavige (te wijzigen) 
bepalingen van de BRNC. Op onderdelen wordt echter afgeweken van het OESO-modelverdrag. In 
de artikelsgewijze toelichting wordt in dat geval aangegeven op welk onderdeel de te wijzigen 
bepalingen afwijken van de bepalingen van het OESO-modelverdrag.  
Met betrekking tot de behandeling van fiscale beleggingsinstellingen en Curaçaose 
1
Beleggingsvennootschappen zoals deze wordt toegelicht in onderdeel II.7 van deze memorie 
zullen de landen na ten hoogste vijf jaar de voorwaarden, de werking en de toepassing van de 
regeling evalueren om te verzekeren dat de regeling haar doel - het vermijden van dubbele 
belasting en het voorkomen van het ontgaan van belasting - blijft dienen. 
 
1
 Vergelijk artikel 10, zestiende lid, BRNC. 

om hierbij af te wijken van aanwijzing 6.7 van de Aanwijzingen voor de regelgeving (Ar) en de 
toelichting op die aanwijzing, gelet op de mogelijkheid die aanwijzing 1.2 van de Ar hiervoor biedt. 
De keuze om af te wijken is gemaakt in verband met de noodzaak om te voldoen aan de 
minimumstandaard zoals die in het kader van het BEPS-project is ontwikkeld. 
II.1 Artikel I, onderdeel B (artikel 1 van de Belastingregeling Nederland Curaçao) 
Artikel 1 BRNC beschrijft de personele werkingssfeer van de BRNC. De BRNC geldt ten aanzien van 
personen die inwoner zijn van een van of van beide landen.  
Het tweede lid heeft betrekking op entiteiten die in het ene land volgens nationaal recht worden 
aangemerkt als een fiscaal zelfstandig lichaam, maar die op grond van het nationale recht van dat 
land van belastingheffing zijn vrijgesteld. Deze entiteiten kunnen geen gebruik maken van bepaalde 
voordelen van de BRNC. In het tweede lid worden enkele wijzigingen voorgesteld die de BRNC beter 
laten aansluiten op de huidige tekst van de LVWB. Het betreft aanpassingen in de onderdelen a en 
b van het tweede lid gebaseerd op een wijziging van de LVWB en het laten vervallen van onderdeel 
c van dat lid in verband met een wijziging van de LVWB op grond waarvan de Vrijgestelde 
Vennootschap in Curaçao niet langer bestaat. Het huidige onderdeel d wordt verletterd tot onderdeel 
c. 
Voorgesteld wordt na het tweede lid drie leden in te voegen.  
In het voorgestelde derde en vierde lid is neergelegd dat een Curaçaos fonds voor gemene rekening, 
een Curaçaose commanditaire vennootschap of een Nederlands besloten fonds voor gemene 
rekening, mits deze entiteiten in beide landen als fiscaal transparant worden aangemerkt, onder 
voorwaarden, namens de achterliggende deelnemers de bepalingen kunnen inroepen van de BRNC 
of een eventueel belastingverdrag tussen het land waar de belegger in de beleggingsinstelling woont 
of is gevestigd en een van de landen (het bronland). Dit geldt ook voor een paraplufonds voor zover 
dit is samengesteld uit genoemde entiteiten. Het gaat dus om een administratieve afspraak die geen 
wijziging brengt in de toepassing van de BRNC of een verdrag tussen het bronland en het land van 
de belegger, bijvoorbeeld niet bij de toepassing van eventuele hybride entiteitenbepalingen.  
Genoemd vierde lid maakt het mogelijk voor de bevoegde autoriteiten om in onderling overleg 
additionele transparante entiteiten aan te wijzen op wie de bepalingen van het voorgesteld derde en 
het vierde lid tevens van toepassing zijn. Achtergrond van deze bepaling is dat indien na 
inwerkingtreding van de BRNC komt vast te staan dat het wenselijk is om, in overeenstemming met 
doel en strekking van de BRNC, andere transparante entiteiten onder de reikwijdte van de genoemde 
bepalingen te laten vallen, dit in een overeenkomst tussen de bevoegde autoriteiten kan worden 
vastgelegd, zodat het niet nodig is daarvoor de BRNC te wijzigen. 
In het vierde lid is voorts geregeld dat een in het derde lid genoemde entiteit of een andere door de 
bevoegde autoriteiten aan te wijzen transparante entiteit vertegenwoordigd dient te worden door 
haar manager of depositaris, die namens haar deelnemers aanspraak kan maken op eventuele 
verdragsvoordelen. Hiervoor is aldus de positie van de deelnemers relevant. De vorderingen met 
betrekking tot inkomen of voordelen ten aanzien waarvan een beroep wordt gedaan op 
verdragstoepassing (te denken valt aan teruggaaf van bronbelasting) kunnen voorwerp zijn van een 
onderzoek door de bevoegde autoriteit van een van beide landen.  
In het voorgestelde vijfde lid wordt geregeld dat een in het derde lid genoemde entiteit of een andere 
door de bevoegde autoriteiten aan te wijzen transparante entiteit geen aanspraak maakt op de 
voordelen van de BRNC als de achterliggende deelnemer dat zelf al heeft gedaan voor hetzelfde 
inkomen of dezelfde voordelen. Hiermee wordt voorkomen dat voordelen twee keer worden 
verleend.   
Het huidige derde lid wordt vernummerd tot zesde lid. 
II.2 Artikel I, onderdeel C (artikel 2 van de Belastingregeling Nederland Curaçao) 

II.5 Artikel I, onderdeel F (Artikel 5 van de Belastingregeling Nederland Curaçao) 
Artikel 5 geeft invulling aan de definitie van het begrip vaste inrichting. 
Het vijfde lid van artikel 5 BRNC bevat bepalingen die betrekking hebben op de aanwezigheid, in 
een land, van een vaste inrichting met betrekking tot zogenoemde “werkzaamheden buitengaats”. 
In overeenstemming met hetgeen hierover abusievelijk is neergelegd in onderdeel 2.6.3 van de 
Notitie Fiscaal Verdragsbeleid 2011 van Nederland is in genoemd vijfde lid geregeld dat deze 
uitbreiding van de definitie van het begrip vaste inrichting niet geldt voor de toepassing van artikel 
14 (Inkomsten uit dienstbetrekking). Inmiddels is in de Notitie Fiscaal Verdragsbeleid 2020 van 
Nederland in paragraaf 4.4 uitdrukkelijk bevestigd dat de uitbreiding van de definitie van het begrip 
vaste inrichting bij werkzaamheden buitengaats ook dient door te werken naar de bepalingen over 
inkomsten uit dienstbetrekking. Aangezien dit ook past in het Curaçaose verdragsbeleid wordt het 
vijfde lid van artikel 5 BRNC op dit punt aangepast. Het gevolg hiervan is dat Nederland dan wel 
Curaçao in meer gevallen kan heffen over salarissen van werknemers die, kort gezegd, werken voor 
een vaste inrichting in Nederland, respectievelijk Curaçao, met betrekking tot zogenoemde 
werkzaamheden buitengaats. 
II.6 Artikel I, onderdeel G (Artikel 9 van de Belastingregeling Nederland Curaçao)  
Artikel 9 BRNC bevat het zogenoemde arm’s-length-beginsel voor grensoverschrijdende transacties 
tussen gelieerde ondernemingen. Met het oog op gevallen waarin een winstcorrectie door het ene 
land, in de zin van het eerste lid van dat artikel, met betrekking tot een transactie tussen gelieerde 
ondernemingen leidt tot belastingheffing regelt het tweede lid dat het andere land in beginsel op 
passende wijze het bedrag aan belasting dat aldaar over in die winstcorrectie begrepen voordelen is 
geheven, zal herzien.  
In de tekst van het tweede lid komt de zinsnede “indien dat andere land de aanpassing 
gerechtvaardigd acht” te vervallen. Dat sluit aan bij de tekst van de betreffende bepaling in het 
OESO-modelverdrag en het bijbehorende commentaar 
II.7 Artikel I, onderdeel H (Artikel 10 van de Belastingregeling Nederland Curaçao) 
Artikel 10 BRNC betreft de verdeling van heffingsrechten inzake dividenden. 
In het derde lid, onderdeel a, van genoemd artikel 10 wordt een aanvullende voorwaarde opgenomen 
die volgt uit het rapport bij actiepunt 6 van het BEPS-project en die inhoudt dat voor de vrijstelling 
van bronbelasting met betrekking tot deelnemingsdividenden ten minste 365 dagen aan het vereiste 
bezitspercentage van 10% moet zijn voldaan (”minimumbezitsperiode”). Daarbij is van belang dat 
ook dagen na een dividendbetaling meetellen. Hierdoor kunnen de voordelen op basis van de BRNC 
ook achteraf beschikbaar komen als na de dividendbetaling wordt voldaan aan de 
minimumbezitsperiode. 
Voorgesteld wordt aan artikel 10 BRNC een zestiende lid toe te voegen. In genoemd zestiende lid, 
aanhef en onderdeel a, is op verzoek van Nederland bepaald dat de voordelen van het derde lid, 
onderdelen a en c, en het achtste lid niet van toepassing zijn op dividenden betaald door of aan een 
Nederlandse fiscale beleggingsinstelling (hierna: “FBI”) in de zin van de Wet op de 
vennootschapsbelasting 1969 (hierna: “Wet Vpb 1969”). Gezien het karakter van de door een FBI 
ontvangen en betaalde dividenden – een FBI brengt collectief beleggingsvermogen bijeen – ligt een 
aansluiting in de rede bij de bepalingen van het tweede lid over portfoliodividenden en niet bij de 
bepalingen van het derde lid over deelnemingsdividenden. Dit sluit ook aan bij het niet toepassen 
van de deelnemingsvrijstelling bij een FBI zoals is bepaald in artikel 13 Wet Vpb 1969, en bij een 
aanbeveling op dit punt zoals opgenomen in het reeds genoemde rapport bij actiepunt 6 van het 
BEPS-project (pagina’s 70 en 71). Deze uitsluiting van voordelen geldt ook voor pensioenfondsen 
die via FBI’s beleggen.   

Het zevende lid (nieuw) verleent aan inwoners van Curaçao een vrijstelling voor de door hen 
verkregen inkomensbestanddelen, bedoeld in de eerste zin, die volgens de BRNC in Nederland 
mogen worden belast. Voor de berekening van de te verlenen vrijstelling voor deze 
inkomensbestanddelen verwijst de tweede zin van het zevende lid naar de Curaçaose wetgeving tot 
het vermijden van dubbele belasting. Op 18 oktober 2022 verscheen in het Publicatieblad 2022, no. 
113, van Curaçao het Landsbesluit voorkoming van dubbele belasting van 17 oktober 2022 (hierna: 
“LBVDB”). Het LBVDB voorziet in regels ter berekening van de in artikel 21, zevende lid, BRNC 
bedoelde vrijstelling. Voor de inkomstenbelasting zijn deze vastgelegd in artikel 7 LBVDB en voor de 
winstbelasting in artikel 11 LBVDB. De werking van beide wordt toegelicht in §5 (artikelsgewijze 
toelichting) van de Nota van toelichting behorende bij het LBVDB. De in deze artikelen van het 
LBVDB voorgeschreven berekeningswijze is van toepassing op alle in de eerste zin van artikel 21, 
zevende lid (nieuw), genoemde inkomsten.  Dit betekent bijvoorbeeld dat de berekeningsmethode 
in artikel 11 LBVDB van toepassing is op alle winst uit onderneming waar artikel 7 van de BRNC 
betrekking op heeft. Hieronder vallen zowel vaste inrichtingen in Europees Nederland als in Caribisch 
Nederland. Met het verschijnen van het LBVDB voorziet Curaçao alsnog in wetgeving tot het 
vermijden van dubbele belasting. De publicatie van het LBVDB dient dan ook te worden gezien als 
een verduidelijking van het zevende lid (nieuw). Zoals ook in de Nota van toelichting tot uitdrukking 
wordt gebracht, voerde de Curaçaose Inspectie der Belastingen voor de totstandkoming van het 
LBVDB een intern beleid dat over het algemeen op een vergelijkbare wijze als in het LBVDB voorziet 
in voorkoming van dubbele belasting. Voor de berekening van de voorkoming van dubbele belasting 
werd op basis van intern beleid namelijk het Nederlandse Besluit voorkoming dubbele belasting 2001 
toegepast. De wijze waarop Curaçao vermijding van dubbele belasting verleent voor inkomen dat 
valt onder artikel 16, eerste of tweede lid, BRNC (artiesten en sportbeoefenaars) wordt op basis van 
het Curaçaose verdragsbeleid aangepast van de verrekeningsmethode naar de vrijstellingsmethode. 
Om die reden wordt de verwijzing naar artikel 16, eerste en tweede lid, verplaatst van het achtste 
lid (nieuw) naar het zevende lid (nieuw). Zie echter hierna ook de toelichting op het voorgestelde 
elfde lid.  
Het huidige negende lid komt te vervallen. Met deze bepaling is beoogd dat een Curaçaose vaste 
inrichting in Caribisch Nederland niet onverhoopt onbelast bleef vanwege de vormgeving van het 
fiscale stelsel van Caribisch Nederland. Het negende lid regelt dat Curaçao de verrekeningsmethode 
in plaats van de vrijstellingsmethode toepast op “passieve” vaste inrichtingen in Caribisch Nederland. 
Aangezien in artikel 3, eerste lid, onderdeel d, Wet Vpb 1969 is verankerd dat de winst van een 
vaste inrichting in Caribisch Nederland in Nederland kan worden belast, wordt deze bepaling niet 
meer noodzakelijk geacht.   
Verder komt het huidige tiende lid te vervallen om de reden die bij de toelichting bij artikel I, 
onderdelen O en P, wordt gegeven.  
Voor de toelichting op het nieuwe tiende lid wordt verwezen naar de toelichting op het nieuwe vijfde 
lid.  
Tot slot wordt een elfde lid toegevoegd waarin is geregeld dat indien een inwoner van Curaçao 
inkomen verkrijgt volgens artikel 16, eerste en tweede lid, dat op basis van de Nederlandse 
belastingwetgeving niet onderworpen is aan een belasting naar het inkomen, Curaçao voor dat 
inkomen een aftrek verleent op basis van de bepalingen van het achtste lid (nieuw). Nederland kent 
op het moment, kort gezegd, geen belastingheffing op het inkomen van buitenlandse sporters en 
artiesten. Genoemd elfde lid voorkomt derhalve dat dergelijk inkomen nergens belast wordt. 
II.11 Artikel I, onderdeel L (artikel 22 van de Belastingregeling Nederland Curaçao) 
De PPT die in artikel 22, eerste lid, BRNC wordt opgenomen, betreft een van de zogeheten BEPS-
minimumstandaarden die zijn oorsprong vindt in BEPS-actiepunt 6 en die inmiddels zijn weg heeft 
gevonden naar de modelverdragen van de OESO en de Verenigde Naties maar ook onder andere via 
het MLI naar een aantal door Nederland gesloten belastingverdragen.  

in het OESO-modelverdrag in het vijfde lid opgenomen dat een verzoek om arbitrage schriftelijk 
moet worden ingediend.  
II.13 Artikel I, onderdeel N (artikel 30 van de Belastingregeling Nederland Curaçao) 
De overgangsregeling voor dividenden in deelnemingsverhoudingen zoals die is opgenomen in artikel 
30 BRNC vindt inmiddels geen toepassing meer. Derhalve komt genoemd artikel 30 te vervallen.  
II.14 Artikel I, onderdelen O en P (artikelen 33 en 34 van de Belastingregeling Nederland Curaçao) 
Door implementatie van de CRS door Curaçao zijn de artikelen 33 en 34 BRNC overbodig geworden. 
Derhalve komen die artikelen te vervallen.  
II.15 Artikel II 
In artikel II is bepaald dat de rijkswet in werking treedt met ingang van de dag volgend op de datum 
van uitgifte van het Staatsblad waarin deze wordt geplaatst. De bepalingen van de rijkswet vinden 
toepassing voor belastingjaren en tijdvakken die aanvangen op of na 1 januari van het kalenderjaar 
dat volgt op het kalenderjaar waarin deze rijkswet in werking is getreden. Met betrekking tot aan 
de bron geheven belastingen vinden de bepalingen van de regeling toepassing voor betalingen die 
zijn gedaan op of na 1 januari van het kalenderjaar dat volgt op het kalenderjaar waarin deze 
rijkswet in werking is getreden. 
 
De Staatssecretaris van Financiën, 

