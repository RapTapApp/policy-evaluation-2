GEANNOTEERDE AGENDA RAAD BUITENLANDSE ZAKEN ONTWIKKELINGSSAMENWERKING 
VAN 19 MEI 2017 
Migratie 
De Raad wordt op 18 mei voorafgegaan door een diner met de ministers van 
Ontwikkelingssamenwerking en de ministers van Justitie en Binnenlandse Zaken van de EU lidstaten, 
waar gesproken zal worden over de externe aspecten van migratie. Het kabinet zal tijdens deze 
bespreking het belang benadrukken van een voortvarende, integrale aanpak van de centrale 
Middellandse Zeeroute. Het kabinet acht een duurzame en effectieve aanpak van irreguliere migratie 
van belang mede om verdrinkingen van migranten te voorkomen. Het kabinet steunt de lijn van de 
Commissie, zoals aangegeven in de Commissiemededeling van 25 januari jl. over Migratie langs de 
centrale Middellandse Zeeroute. Hierover is de Kamer reeds geïnformeerd via een BNC-fiche 
(Kamerstuk 22 112, nr. 2319). Het kabinet ondersteunt in het bijzonder de aandacht voor het 
verbeteren van de omstandigheden van migranten in Libië en het bieden van een uitweg via 
ondersteuning van vrijwillige terugkeer naar hun thuisland. Hierbij verwelkomt het kabinet het besluit 
van het Operationele Comité van het Europese Noodfonds voor Afrika (EUTF) om een bedrag van 90 
miljoen euro uit te trekken voor projecten in Libië.  
Het kabinet is van mening dat de langetermijn-dimensie niet uit het oog moet worden verloren. Om 
de doelstellingen van de door de Commissie ingezette lijn te kunnen bereiken, moet blijvend en nauw 
worden samengewerkt met landen in Afrika. De migratiepartnerschappen met landen in sub-Sahara 
Afrika bieden volgens het kabinet hiervoor een goed kader op basis van gedeelde belangen en 
verantwoordelijkheden. Nederland zal blijven benadrukken dat de lidstaten en de EU hun 
inspanningen onverminderd dienen voort te zetten op de Middellandse Zeeroute. Dit met aandacht 
voor de aanpak van mensensmokkel, verbeterd grensbeheer, betere opvang in de regio, het 
bevorderen van terugkeer en in het bijzonder voor de aanpak van grondoorzaken.  
Humanitaire crises      
 
De Raad, zal mede op initiatief van Nederland, komen te spreken over de vier grote 
voedselzekerheidscrises in Jemen, Zuid-Sudan, Somalië en Noord-Nigeria, en de internationale 
respons daarop. Ondanks de inzet van de internationale gemeenschap zijn nog steeds onvoldoende 
middelen beschikbaar om de humanitaire noden te verlichten: van de benodigde 4,4 miljard dollar is 
tot nu toe 1,26 miljard dollar ter beschikking gesteld. Nederland, de Europese Commissie en een 
aantal EU lidstaten hebben reeds bijgedragen om de humanitaire noden te verlichten. Nederland zal 
tijdens de Raad ook andere lidstaten oproepen om hun verantwoordelijkheid te nemen.  
 
De Europese Commissie vormt samen met de lidstaten de grootste humanitaire donor wereldwijd en 
de inzet van de EU is van substantiële invloed op de wereldwijde respons. Nederland zal in de Raad 
benadrukken dat, naast adequate financiering voor de noodhulprespons, deze crises vragen om een 
geïntegreerde benadering gericht op het aanpakken van de grondoorzaken van voedselonzekerheid en 
op het vinden van politieke oplossingen voor de onderliggende conflicten. In overeenstemming met de 
Nederlandse inzet ten aanzien van de Global Strategy, acht Nederland het van belang dat er in de 
Raad gesproken zal worden over een intensivering van de politieke inzet van de EU om oplossingen op 
het gebied van conflictpreventie, conflictbeëindiging en vredesopbouw te realiseren. Nederland zal 
benadrukken dat de (dreiging van) hongersnood in deze landen vooral is ontstaan door politiek falen. 
Het vinden van politieke oplossingen, onder meer door geïntensiveerde en gezamenlijke politieke druk 
vanuit de internationale gemeenschap, moet hand in hand gaan met de aanpak van grondoorzaken 
van voedselonzekerheid en conflict en het verlichten van de humanitaire noden.  
 
Het kabinet is met een groot aantal lidstaten van mening dat de samenhang tussen korte termijn 
humanitaire actie en langere termijn ontwikkelingsinstrumenten dient te worden verstevigd. In dit 
kader ziet het kabinet ook uit naar de verwachte Gezamenlijke Mededeling van de Hoge 
Vertegenwoordiger en de Europese Commissie over resilience. Met de Mededeling wil de EU concreet 
maken hoe de EU en haar lidstaten de weerbaarheid en veerkracht van staten, samenlevingen en 
instituties kunnen versterken. Het kabinet is van mening dat in deze Mededeling ook aandacht uit 
moet gaan naar resilience in humanitaire noodsituaties.  

van Noord-Afrika en de Small Island Developing States (SIDS). Het kabinet is een voorstander 
hiervan. 
De Raad zal de vorm van een toekomstig partnerschap bespreken. Uit de evaluatie van de Commissie 
(SWD(2016) 250) bleek dat de zware institutionele structuur van het partnerschap – met 
gemeenschappelijke ministeriële raden, een gezamenlijke parlementaire assemblee en gezamenlijk 
ambassadeursoverleg – niet functioneert. Het kabinet zet zich in om deze structuur zo licht mogelijk 
te houden na 2020. Het kabinet is voorstander van een vervolg van de samenwerking dat aansluiting 
zoekt bij bestaande regionale initiatieven en structuren zoals, in het geval van Afrika, het 
samenwerkingsverband tussen de EU en de Afrikaanse Unie. Mede op grond van de evaluatie van de 
Commissie blijft het kabinet daarnaast van mening dat een juridisch bindend vervolg van de 
samenwerking niet voor de hand ligt. Ratificatie van een nieuw juridisch bindend verdrag door alle 
partijen zal naar verwachting zeer tijdrovend zijn, terwijl de toegevoegde waarde van een nieuw 
juridisch bindend verdrag gering is – uit de evaluatie van de Commissie komt bijvoorbeeld naar voren 
dat aan artikel 13 van het Verdrag van Cotonou dat gaat over terug- en overname van onderdanen 
nooit uitvoering is gegeven. 
De Hoge Vertegenwoordiger en Commissaris Mimica zullen tijdens de bespreking in de Raad tevens 
een terugkoppeling geven van de consultaties die zij hebben gevoerd met afzonderlijke ACS-landen. 
Implementatie Duurzame Ontwikkelingsdoelen (SDGs)     
De Raad zal tevens met plaatsvervangend Secretaris-Generaal van de VN, Amina Mohammed, spreken 
over de implementatie van de SDGs op nationaal, Europees en internationaal niveau. Nederland heeft 
ingestemd met het SDG-akkoord en is voortvarend aan de slag gegaan met de uitvoering van de 
doelen.  
 
De EU heeft in de afgelopen maanden stappen gezet om het interne en externe beleid in lijn te 
brengen met de SDGs. Zo heeft de Commissie in november 2016 de Mededeling “Volgende stappen 
voor een duurzame Europese toekomst” uitgebracht waar naar verwachting tijdens de Raad Algemene 
Zaken van juni raadsconclusies over zullen worden aangenomen. Het kabinet acht het, in lijn met het 
BNC-fiche (Kamerstuk 22 112, nr. 2270), van belang dat de Europese Commissie een analyse uit gaat 
voeren om de tekortkomingen in relevante beleidsterreinen vast te stellen. Hoewel een dergelijke 
analyse tijdrovend en complex is dringt het kabinet er bij de Commissie op aan dat de EU duidelijk in 
kaart moet brengen wat mist aan regelgeving, óf juist wat hen aan regelgeving belemmert op dit 
moment, om de doelen in 2030 te behalen. Nederland zal daarbij pleiten voor een voortvarende 
uitvoering van de SDG-agenda op Europees niveau: geen nieuwe structuren, wel concrete stappen.  
 
Daarnaast heeft de EU in november 2016 een voorstel gepubliceerd tot vernieuwing van het EU 
ontwikkelingssamenwerkingsbeleid. De aanname van deze nieuwe EU Consensus is voorzien tijdens de 
Raad, waarna de ondertekening voorzien is tijdens de European Development Days in juni. De nieuwe 
EU Consensus moet bijdragen aan de uitvoering van de SDGs door de EU. In de nieuwe EU Consensus 
wordt aandacht besteed aan voor Nederland belangrijke thema’s als ongelijkheid, internationaal 
maatschappelijk verantwoord ondernemen, gendergelijkheid en seksuele en reproductieve gezondheid 
en rechten (SRGR). De nieuwe EU Consensus onderstreept daarnaast dat een effectieve aanpak van 
de grondoorzaken van conflict, instabiliteit en irreguliere migratie vraagt om een multidimensionale, 
lange-termijn inzet waarin de EU de verschillende componenten van het buitenlands beleid op elkaar 
afstemt. Het kabinet verwelkomt daarnaast de herbevestiging van het belang van beleidscoherentie 
voor ontwikkeling bij het behalen van de SDGs in ontwikkelingslanden. 
 
Raadsconclusies EU Rekenkamer rapport 
Op 25 april jl. ging uw Kamer de beantwoording toe van de Kamervragen van de leden Taverne en 
Ten Broeke over het bericht “dat EU-steun aan Afrika ten zuiden van de Sahara voor het genereren 
van inkomsten nog niet doeltreffend” is (referentienummer 2017Z03453). De Raad zal zich in 
raadsconclusies uitspreken over het Speciaal verslag nr. 35/2016 “Gebruikmaking van 
begrotingssteun ter verbetering van de mobilisering van binnenlandse inkomsten in Afrika ten zuiden 
van de Sahara” van de Europese Rekenkamer. In het rapport doet de Rekenkamer een zestal 
aanbevelingen aan de Europese Commissie om doeltreffender gebruik te kunnen maken van 
begrotingssteun om het genereren van binnenlandse inkomsten te ondersteunen in lage- en lage 

