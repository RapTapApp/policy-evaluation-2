 
 
 
 
 
 
 
 
 
> Retouradres Postbus 90801 2509 LV  Den Haag 
 
 
De Voorzitter van de Tweede Kamer 
Postbus 90801 
der Staten-Generaal 
2509 LV  Den Haag 
Binnenhof 1 A 
Parnassusplein 5 
T 070 333 44 44 
2513 AA  S GRAVENHAGE 
F 070 333 44 00 
2513AA22XA 
www.rijksoverheid.nl 
 
 
 
Onze referentie 
2017-0000026894 
 
 
Datum  28 februari 2017 
Betreft Verkenning automatisch toekennen kinderbijslagvoorziening BES 
 
 
1
Zoals toegezegd in de brieven van 4 juli, 12 september en 2 december 2016 
informeer ik u hierbij over de verkenning naar het automatisch toekennen door de 
RCN-unit SZW (de bij de Rijksdienst Caribisch Nederland gepositioneerde lokale 
uitvoeringseenheid van mijn ministerie), van kinderbijslag bij een tweede en 
volgende geboorte van ingezetenen in Caribisch Nederland. 
 
Verkend is of de RCN-unit SZW beschikt over alle essentiële informatie die nodig 
is voor het toekennen van recht op kinderbijslag voor iedere nieuwgeborene en 
wat de automatische toekenning van kinderbijslag zou betekenen voor het 
uitvoeringsproces. Ik constateer op basis van deze verkenning het volgende. 
 
Het komt in Caribisch Nederland relatief vaak voor dat het kind niet op het adres 
van de biologische ouders woont omdat het niet ongebruikelijk is dat de 
pasgeborene op het adres van de grootouder of een ander familielid wordt 
verzorgd zonder dat dit juridisch geregeld wordt. De Wet kinderbijslagvoorziening 
BES stelt dat degene tot wiens huishouding het kind duurzaam behoort de 
rechthebbende is. Waar het kind woont wordt echter niet altijd consequent 
doorgegeven aan de bevolkingsadministratie. Ook wanneer dit laatste wel het 
geval is, kan niet uitsluitend op basis van de gegevens van degenen die wonen op 
het adres vastgesteld worden wie de rechthebbende voor de kinderbijslag is. Een 
aanvraag – waarbij de aanvrager door de RCN-unit SZW te toetsen gegevens 
overlegt – is daarom ook bij de geboorte van een tweede of volgend kind 
noodzakelijk, zodat inzicht wordt verkregen in wie de rechthebbende is van de 
kinderbijslag en wat de persoons- en bankgegevens zijn van deze rechthebbende. 
Automatisch toekennen vergt voor een rechtmatige toekenning bovendien 
verificatie achteraf. Door vooraf te toetsen neemt de kans op miscommunicatie af 
en wordt voorkomen dat achteraf kinderbijslag moet worden teruggevorderd.  
 
De RCN-unit SZW krijgt sinds juli 2016 standaard de mutatiegegevens van de 
bevolkingsadministratie. Deze zijn echter pas met twee maanden vertraging 
beschikbaar. Als automatisch wordt toegekend op basis van een melding van een 
nieuwgeborene uit deze overzichten, leidt dit tot een langere doorlooptijd. Een 
direct na de geboorte ingediende aanvraag kan sneller worden gehonoreerd. 
De helft van het huidige aantal gezinnen dat kinderbijslag ontvangt is een gezin 
met één kind. Per jaar worden er ongeveer 250 kinderen geboren.  
 
                                                
1
 Kamerstukken II 2016/17, 34275, nr. 16, 17 en 18 
 Pagina 1 van 2 

