34 523 Integratie van de Wet huurcommissieregeling BES in een Wet maatregelen huurwoningmarkt 
Caribisch Nederland onder gelijktijdige aanpassing van eerstgenoemde wet, van Boek 7a van het 
Burgerlijk Wetboek BES en enkele andere wetten (Wet maatregelen huurwoningmarkt Caribisch 
Nederland) 
 
 
0. Aanleiding 
Met belangstelling heb ik kennis genomen van het verslag van de algemene commissie voor 
Wonen en Rijksdienst inzake het voorliggende wetsvoorstel. In het navolgende ga ik mede namens 
mijn ambtgenoot van Veiligheid en Justitie in op de vragen die in dit verslag zijn gesteld, waarbij 
zo veel mogelijk de volgorde van het verslag wordt aangehouden en de vragen zoveel mogelijk in 
samenhang worden behandeld. 
 
Inhoudsopgave: 
1. Doel en aanleiding 
2. Huidige inrichting woningmarkt Caribisch Nederland  
3. Hoofdlijnen wetsvoorstel 
4. Uitvoering 
5. Differentiatie 
6. Communicatie, implementatie en scholing. 
 
 
1. Doel en aanleiding 
 
De leden van de PvdA-fractie vragen of deze wetswijziging kan rekenen op draagvlak onder alle 
eilandsraden. 
De leden van de VVD-fractie vragen in hoeverre dit wetsvoorstel, naast Bonaire, in 
samenspraak tot stand is gekomen met het lokaal bestuur van Saba en Sint Eustatius. 
 
Directe aanleiding voor dit wetsvoorstel was een concreet verzoek van het openbaar lichaam 
Bonaire. Het wetsvoorstel is daarom ook in nauwe samenwerking met diverse betrokken 
partijen op Bonaire tot stand gekomen. Daarbij is de inbreng van de verschillende 
gesprekpartners telkens in het wetsvoorstel verwerkt. De ontwikkelingen dienaangaande zijn 
voorts telkens met Saba en Sint Eustatius besproken. Mede op hun verzoek is in het 
wetsvoorstel veel ruimte opgenomen voor maatwerk. De bestuurscolleges van de drie eilanden 
zijn na elke werkconferentie op de hoogte gesteld van de besprekingen en geïnformeerd over 
de ontwikkelingen. Het wetsvoorstel is tot slot ook (officieel) ter consultatie voorgelegd aan de 
drie openbare lichamen. Voorts wordt opgemerkt dat het wetsvoorstel ook verscheidene keren 
tijdens de zogenoemde CN-weken aan de orde is geweest. Daarbij waren alle eilanden 
vertegenwoordigd. 
Ten aanzien van de eilandsraden kan worden opgemerkt dat de eilandsraad van Bonaire door 
middel van een presentatie meerdere malen is geïnformeerd over de voortgang en 
ontwikkelingen rond het wetsvoorstel. Dat was ook het uitdrukkelijke verzoek van het openbaar 
lichaam Bonaire. De openbare lichamen van Saba en Sint Eustatius hebben een dergelijk 
verzoek niet gedaan. Ons is derhalve niet bekend hoe de eilandsraden van Saba en Sint 
Eustatius tegenover het wetsvoorstel staan. Dit wetsvoorstel levert echter in grote lijnen de 
kaders die nodig zijn voor de verdere invulling van het eilandelijk huurwoningmarktbeleid. Die 
invulling vindt plaats bij eilandsverordening, waardoor de afzonderlijke eilandsraden voldoende 
inspraak krijgen rond het te voeren huurwoningmarktbeleid.  
 
De leden van de VVD-fractie lezen in de memorie van toelichting dat er een maximum huur 
komt voor sociale huurwoningen van 30% van het inkomen van de huurders. Waar is deze 
grens op gebaseerd, wat wordt er onder inkomen verstaan, wat zijn momenteel de gemiddelde 
uitgaven aan huur bij een sociale huurwoning en welke invloed heeft deze regelgeving op de 
bouw van nieuwe sociale huurwoningen, zo vragen die leden. 

Voor de leden van de PvdA-fractie is eveneens van belang dat het aantal sociale huurwoningen 
op de eilanden toeneemt waardoor ook de wachtlijsten korter worden. Op welke wijze zorgt dit 
wetsvoorstel daarvoor en op welke wijze kan dit wetsvoorstel tevens het effect hebben dat er 
meer aanbieders op de sociale huurwoningmarkt kunnen komen en dat er meer huizen 
gebouwd gaan worden, zo vragen die leden. 
 
Het nieuwe wetsvoorstel biedt de Caribisch Nederland-eilanden de mogelijkheid een 
huurpuntenstelsel in te voeren met een heldere relatie tussen de gevraagde huur en de 
kwaliteit van de huurwoningen. Ook de mogelijkheid van het voeren van een gebrekenregeling 
kan een impuls geven aan de kwaliteitsborging van huurwoningen. Nieuw voor de Caribisch 
Nederland-eilanden is tevens de mogelijkheid om een actief huurbeleid te kunnen voeren met 
jaarlijkse reguliere huurstijgingen en een huurharmonisatiebeleid. Dit beleid kan extra 
huurinkomsten genereren voor meer investeringen in bestaande huurwoningen voor onderhoud 
en woningverbetering.  
Door de keuze van kwaliteitselementen in het puntenstelsel, het gewicht dat aan deze 
kwaliteitsaspecten wordt toegekend en de hoogte van de prijs per punt in het puntenstelsel kan 
elk eiland, rekening houdend met de lokale situatie, de bouw van nieuwe sociale huurwoningen  
(meer) rendabel maken. 
Op de Caribisch Nederland-eilanden betalen huurders van een sociale huurwoning met een laag 
inkomen geen hogere netto huur dan 30 procent van het bruto huishoudinkomen. Van te dure 
scheefheid is dus geen sprake in de sociale huursector. Aan de andere kant is de huur volgens 
de huidige regelgeving gemaximeerd aan een percentage van de originele bouwkosten. 
Daarmee ontstaan situaties in met name oudere woningen waarin iemand op basis van zijn 
inkomen wel meer huur zou kunnen betalen, maar vanwege de regelgeving niet meer mag 
betalen, hetgeen de betaalbaarheid van het sociale huurstelsel en de investeringsruimte van de 
sociale verhuurder onder druk zet. Door de huurprijs te relateren aan de kwaliteit van de 
woning kan deze vorm van scheefwonen worden aangepakt. 
Het aantal actief woningzoekenden naar een sociale huurwoning bedraagt op Bonaire ca. 474 
huishoudens per eind 2015 waarmee het woningtekort ongeveer even groot is als de bestaande 
voorraad sociale huurwoningen. Door de bouw van nieuwe sociale huurwoningen door de 
Nederlandse corporatie Woonlinie neemt het woningtekort op Saba sterk af. Op St. Eustatius is 
het aantal woningzoekenden in de sociale huursector ongeveer even groot als het aantal 
bestaande sociale huurwoningen op het eiland: ca. 80 woningen. 
Deze cijfers zijn afkomstig van de lokale woningstichtingen. 
 
Het aantal goedkope scheefwoners op Bonaire is niet bekend. Er is geen integrale registratie 
van de inkomens van huurders en de huur die zij betalen.  
 
3. Hoofdlijnen wetsvoorstel 
 
De leden van de PvdA-fractie vragen of de regering kan onderbouwen welke effecten verwacht 
worden van de zogenoemde liberalisatiegrens. Aan welke orde van grootte moet ongeveer 
gedacht wordt, zorgt de liberalisatiegrens er niet voor dat er ineens veel minder sociale 
huurwoningen zijn en welke invloed kan de liberalisatiegrens hebben op de wachttijden voor en 
beschikbaarheid van sociale huurwoningen. 
De leden van de PvdA-fractie vragen of tevens kan worden aangegeven welke gevolgen dit 
wetsvoorstel en de mogelijke verordeningen zullen gaan hebben voor de huurprijzen in 
Caribisch Nederland en op welke wijze zal dit wetsvoorstel bijdragen aan het transparanter 
maken van het woningverdelingssysteem op de eilanden. 
De leden van de PvdA-fractie vinden ook dat de kwaliteit van de woningen in Caribisch 
Nederland moet verbeteren. Op welke wijze zorgt dit wetsvoorstel ervoor dat er meer 
mogelijkheden ontstaan om de basiskwaliteit van de woningen in de sociale huursector te 
waarborgen, zo vragen die leden. 
 

van BZK) heeft de drie eilanden daarnaast ondersteuning aangeboden bij de oprichting van een 
eigen huurcommissie door een implementatiebegeleider beschikbaar te stellen. De drie eilanden 
hebben allen aangegeven prijs te stellen op dergelijke ondersteuning. In principe zouden er 
daarmee geen belemmeringen moeten zijn voor de eilanden die de oprichting van een 
huurcommissie in de weg staat.  
Op Bonaire zou de huurcommissie, mede gezien het feit dat in 2014 reeds 161 huurgeschillen 
zijn afgehandeld, voldoende in staat moeten zijn om de benodigde expertise op te bouwen. 
Navraag bij het gemeenschappelijk hof op Sint Maarten laat zien dat Saba momenteel op 
jaarbasis (bijna) geen huurgeschillen kent. Op Sint Eustatius zouden het er jaarlijks slechts een 
handvol zijn. Door samenwerking en begeleiding van de Huurcommissie in Europees Nederland 
en de door hen geleverde gemeenschappelijke voorzitter wordt de kwaliteit van de uitspraken 
desalniettemin zo goed als mogelijk geborgd. 
In dit kader is voorts in het wetsvoorstel opgenomen dat te zijner tijd een lokale voorzitter de 
taken van de van de Nederlandse Huurcommissie afkomstige voorzitter kan overnemen. Het 
tijdstip waarop dit gebeurt, wordt bij koninklijk besluit vastgesteld. De komende tijd wordt 
gewerkt aan voldoende kennisoverdracht. 
 
De leden van de D66-fractie vragen zich af welk effect de verandering van het 
woningwaarderingsstelsel op de huren van de bewoners zal hebben. Heeft de regering hierover 
reeds met de bestuurscolleges overlegd en is de regering bereid actief hulp aan te bieden bij 
het doorberekenen van de gevolgen van een eventuele wijziging van het 
woningwaarderingsstelsel.  
 
De Caribisch Nederland-eilanden zijn zelf verantwoordelijk voor de invulling van de 
verordeningen onder de Wet maatregelen huurwoningmarkt Caribisch Nederland. Om het 
aanbod van sociale huurwoningen op de eilanden te stimuleren zijn er verschillende 
mogelijkheden: 
1. Door de liberalisatiegrens hoog vast te stellen, vallen ook particuliere huurwoningen binnen 
de gereguleerde sector. 
2. Door de maximale huurprijs van het puntenstelsel meer in overeenstemming te brengen 
met de kostprijshuur worden investeringen in sociale huurwoningen rendabeler. 
3. Door het puntenstelsel zodanig in te vullen dat kleinere, goedkopere woningen met een 
lagere huur aantrekkelijker worden om te bouwen. 
 
Welke effecten precies zullen optreden is uiteindelijk geheel afhankelijk van de keuzes die de 
afzonderlijke bestuurscolleges maken. Feit blijft wel dat het bij de invoering van een 
woningwaarderingsstelsel onvermijdelijk is dat er verschuivingen zullen optreden in de markt. 
Het stelsel zoekt immers een nieuwe balans op basis van de kwaliteit van een woning. Dit zal 
voor de ene huurder mogelijk leiden tot huurverlaging en voor de ander mogelijk tot 
huurverhoging.  
Met het oog op het voorkomen van grote schokeffecten in de lokale woningmarkten heeft het 
ministerie van BZK opdracht gegeven aan het CBS om de huurwoningmarkt in kaart te brengen 
op Bonaire en Saba. Tevens heeft het ministerie van BZK een aantal scenario’s laten 
doorrekenen, waarbij de uitgangspunten voor de scenario’s zijn opgesteld door een door het 
openbaar lichaam ingestelde begeleidingscommissie.  
Wat betreft Sint Eustatius wordt opgemerkt dat het eiland momenteel nog niet toe is aan 
dergelijke concrete vormen van ondersteuning in het kader van dit wetstraject. Betreffende het 
terrein sociale huisvesting zijn reeds verkennende gesprekken in gang gezet tussen het 
openbaar lichaam Sint Eustatius, de rijksvertegenwoordiger en de Nederlandse woonstichting 
Woonlinie. Op een later moment kan worden verkend wat Sint Eustatius precies nodig heeft 
aan ondersteuning voor de adequate uitvoering van de onder dit wetsvoorstel hangende 
eilandsverordeningen. 
 
De leden van de D66-fractie hebben vragen hoe de huurovereenkomsten voor bepaalde tijd er 
in de praktijk uitzien. Zijn er bijvoorbeeld minimum- en maximumperiodes voor huur voor 

 
De regering biedt reeds intensieve begeleiding en kennisoverdracht aan de openbare lichamen 
om te komen tot onder meer een huurpuntenstelsel. Daartoe heeft het ministerie van BZK 
reeds een huurwoningmarktonderzoek door het CBS bekostigd voor Bonaire en Saba, alsmede 
een aantal scenario’s laten doorrekenen van mogelijke varianten voor een 
woningwaarderingstelsel. Tevens zijn modelverordeningen opgesteld die de openbare lichamen 
kunnen gebruiken bij het verder vormgeven van hun eigen huurwoningmarktbeleid en zijn 
trainingen aangeboden aan de 3 eilanden over de nieuwe wetgeving en de verordeningen. Ook 
is ondersteuning aangeboden bij het communicatietraject, alsmede de implementatie van de 
eilandelijke huurcommissies. 
Het blijft echter primair aan het lokale bestuur om invulling te geven aan haar woonbeleid. 
 
De leden van de PvdA-fractie vragen of ook Sint Eustatius akkoord is met het voorliggende 
wetsvoorstel. 
 
Ook Sint Eustatius heeft akkoord gegeven op het voorliggende wetsvoorstel. Daarbij werd wel 
het voorbehoud gemaakt dat elk eiland zijn eigen huurcommissie moet hebben, omdat elk 
eiland anders is. 
 
De leden van de PvdA-fractie vragen op welke wijze het stelsel van sociale woningbouw op de 
eilanden kan profiteren van de kennis en de structuren in Europees Nederland. 
 
De afgelopen jaren is reeds geïnvesteerd in de professionalisering en ondersteuning van de 
lokale woonstichtingen door Nederlandse woningcorporaties. Deze bijstand zal ook in de 
komende jaren beschikbaar blijven. Daarnaast worden de openbare lichamen van  
ondersteuning en kennisoverdracht voorzien door het ministerie van BZK en zullen de 
Huurcommissies kunnen steunen op kennis en expertise van de Huurcommissie in Europees 
Nederland. Daarmee wordt geborgd dat alle relevante actoren in het stelsel toegang hebben tot 
expertise, kennis en ondersteuning waar nodig. In het specifieke geval van Sint Eustatius wordt 
wel opgemerkt dat deze ondersteuning de afgelopen jaren tot een minimum is beperkt. Reden 
daarvoor is dat het openbaar lichaam eind 2014 besloot zich niet aan eerder overeengekomen 
afspraken met het ministerie van BZK en de Nederlandse corporatie Woonlinie te willen houden 
(Kamerstukken II  2015/16, 34 300 IV, nr. 63). Sindsdien is de samenwerking tussen 
Woonlinie en Sint Eustatius stil gezet. Inmiddels heeft de rijksvertegenwoordiger gesprekken 
gevoerd met het openbaar lichaam en Woonlinie om te bezien of en hoe de samenwerking weer 
kan worden hervat. Hangende die gesprekken zullen ook andere ondersteunende taken op dit 
terrein weer kunnen worden hervat. 
 
6.  Communicatie, implementatie en scholing 
 
De leden van de D66-fractie vragen de regering om inzicht te geven in de druk op de 
ambtelijke organisatie die de in dit wetsvoorstel beoogde wijzigingen zullen opleveren. Is de 
regering van plan actief bijstand aan te bieden, ook in de implementatiefase, zo vragen die 
leden. 
 
Vooralsnog valt niet in te schatten welke druk op het ambtelijk apparaat het wetsvoorstel en de 
daaronder ressorterende eilandelijke verordeningen genereert. Uiteraard wordt geprobeerd het 
nieuwe systeem in te passen in de bestaande organisatie. Zoals eerder gemeld, zal het 
ministerie van BZK die veranderingen met raad en daad bijstaan, maar uiteindelijk zullen de 
eilanden het zelf moeten doen. Voorts wordt een implementatiebegeleider aangewezen die voor 
alle eilanden de belangrijkste voorbereidende activiteiten zal verrichten bij de instelling van een 
Huurcommissie. Daarbij wordt gedacht aan een groot aantal logistieke zaken, zoals het vinden 
van zittingslocaties, het opstellen van een secretariaat en het vinden van geschikt personeel. 
Gelet op de in eerste instantie mogelijk geringe omvang van het aantal zaken kan 

