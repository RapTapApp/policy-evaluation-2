Goedkeuring van het op 2 april 2013 te New York tot stand gekomen
Wapenhandelsverdrag (Trb. 2013, 143 en Trb. 2014, 45)
Memorie van Toelichting
Inleiding
Het Wapenhandelsverdrag (Arms Trade Treaty; ATT; hierna “het Verdrag”) is de uitkomst van
een meerjarig proces binnen de Verenigde Naties (VN) om te komen tot een juridisch bindende
tekst waarmee de wereldwijde handel in conventionele wapens wordt gereguleerd. De
Nederlandse regering heeft zich actief ingezet voor een verdragstekst die sterk en effectief is, en
tevens zo breed mogelijk gedragen wordt. Essentieel is dat het Verdrag een bijdrage levert aan
vrede en veiligheid wereldwijd, door een internationale standaard af te spreken die van
toepassing zijn op de handel in conventionele wapens. De regering is tevreden over het bereikte
resultaat en hecht sterk aan een spoedige ratificatie van het Verdrag.
Aan de huidige Nederlandse praktijk van exportcontrole op conventionele wapens, gebaseerd op
het Gemeenschappelijk Standpunt 2008/944/GBVB van de Raad tot vaststelling van
gemeenschappelijke voorschriften voor de controle op de uitvoer van militaire goederen en
technologie (Pb EU L 335/99) (hierna: EU Gemeenschappelijk Standpunt inzake wapenexport),
voegt het Verdrag weinig toe. De categorieën van conventionele wapens zoals bedoeld en
beschreven in dit Verdrag worden reeds volledig afgedekt door exportcontrole op militaire
goederen dat is vastgelegd in het EU Gemeenschappelijk Standpunt inzake wapenexport.
In de Memorie van Toelichting wordt de totstandkoming van het Verdrag weergegeven evenals
het doel van het Verdrag en een artikelsgewijze toelichting op het Verdrag.
Totstandkoming van het Verdrag
In de tweede helft van de jaren ’90 van de vorige eeuw riep Nobelprijswinnaar en voormalig
president van Costa Rica, Oscar Arias, op tot een internationaal verdrag ter regulering van de
handel in conventionele wapens. Jaarlijks vallen vele honderdduizenden slachtoffers als gevolg
van illegale handel in wapens. In mei 1997 werd een initiatief van Nobelprijswinnaars
gelanceerd waarbij een gedragscode voor wapenexport de basis diende te leggen voor een
toekomstig verdrag. Een coalitie van meerdere non-gouvernementele organisaties begon in deze
periode een lobby bij regeringen om tot een verdrag in VN-context te komen.
Op 18 oktober 2006 nam de Algemene Vergadering van de Verenigde Naties (AVVN) resolutie
61/89 aan met 153 voorstemmen (en één enkele tegenstem van de VS). De resolutie riep de
Secretaris-Generaal van de VN (SGVN) op om de haalbaarheid van een wapenhandelsverdrag te
onderzoeken. De SGVN benoemde in 2007 een groep van gouvernementele experts, die onder
meer de reikwijdte en parameters moest onderzoeken voor een alomvattend, juridisch bindend
instrument ter regulering van de uitvoer, invoer, doorvoer en tussenhandel van conventionele
wapens. Dit rapport werd in 2008 door de AVVN aangenomen, waarna via resolutie 63/240 een
werkgroep in het leven werd geroepen om verder te spreken over de inhoud van een eventueel
verdrag.
1

Artikel 1: Voorwerp en doel
Het doel van het Verdrag wordt uiteengezet in het eerste artikel. Enerzijds heeft het Verdrag ten
doel zo sterk mogelijke internationale standaarden vast te leggen voor de regulering van de
internationale handel in conventionele wapens. Anderzijds beoogt het Verdrag illegale
wapenhandel te verhinderen. De beoogde resultaten van deze doelen zijn bijdragen aan
internationale en regionale vrede en veiligheid, verminderen van menselijk lijden en het
bevorderen van samenwerking, transparantie en verantwoord optreden door verdragspartijen in
de internationale wapenhandel.
Artikel 2: Reikwijdte
Het Verdrag is van toepassing op de categorieën conventionele wapens die in artikel 2, eerste lid
onder a tot en met h, staan opgesomd. Opname van exacte definities van deze categorieën bleek
tijdens de onderhandelingen niet haalbaar. Echter, de in de onderdelen a tot en met g genoemde
categorieën sluiten aan bij de zeven categorieën van het register van de VN van conventionele
wapens (United Nations Register of Conventional Arms; hierna UNRoCA), dat door Nederland
is ingesteld bij de VN en waarover Nederland tweejaarlijks een resolutie indient. In de context
van het VN-register is wel gedefinieerd welke wapens onder de verschillende categorieën vallen.
Zie ook de toelichting op artikel 5, derde lid.
In aanvulling op de zeven categorieën van het VN-register is het Verdrag ook van toepassing op
handvuurwapens en lichte wapens (eerste lid, onderdeel h). Toevoeging van deze categorie aan
de reikwijdte van het Verdrag is een belangrijk resultaat; juist de ongecontroleerde handel in
deze wapens veroorzaakt humanitair leed in vele regio’s.
Nederland zal, net als alle andere Europese lidstaten, bij de toepassing van het Verdrag gebruik
maken van de Gemeenschappelijke EU-lijst van militaire goederen (Pb EU C85/1 van 22 maart
2012), die uitgebreider is dan de categorieën opgesomd in het Verdrag. Deze door de EU
vastgestelde lijst omvat heldere definities van alle militaire goederen en onderdelen waarvoor
een vergunningplicht geldt. De categorieën van conventionele wapens, zoals bedoeld in dit
Verdrag en die in artikel 2, eerste lid onder a tot en met h, staan opgesomd, worden volledig
gedekt door deze Gemeenschappelijke EU-lijst van militaire goederen. De term conventionele
wapens, zoals bedoeld in dit Verdrag, komt derhalve overeen met de term militaire goederen
zoals beschreven in de Gemeenschappelijke EU-lijst van militaire goederen.
Artikel 2, tweede lid, omschrijft op welke soorten transacties het Verdrag van toepassing is:
uitvoer, invoer, doorvoer, overslag en tussenhandel van conventionele wapens. In het Verdrag
wordt de term “overdracht” gehanteerd als alomvattende verzamelnaam voor deze verschillende
transacties. Sommige artikelen, zoals artikel 6, zien op “overdracht”, andere hebben uitsluitend
betrekking op uitvoer, invoer, doorvoer, overslag of tussenhandel. Zo ziet de in artikel 7
voorziene toetsing enkel op uitvoer van conventionele wapens en goederen.
In artikel 2, derde lid, wordt een uitzondering gemaakt op de toepassing van het Verdrag
wanneer wapens internationaal worden vervoerd voor eigen gebruik en wanneer deze wapens
eigendom van de uitvoerende staat blijven. Hiermee blijft internationaal transport van
Nederlandse wapens bij deelname aan internationale missies uitgezonderd van een
vergunningsplicht.
3

Artikel 5, vierde lid, verplicht een verdragspartij zijn nationale controlelijst door tussenkomst
van het secretariaat te delen met de andere verdragspartijen. Het artikel verplicht
verdragspartijen echter niet om de nationale controlelijsten openbaar te maken buiten de cirkel
van verdragspartijen, maar moedigt hen hiertoe wel aan. Zoals hierboven gemeld bij de
toelichting op artikel 2 zal Nederland gebruikmaken van de - openbare - Gemeenschappelijke
EU-lijst van militaire goederen bij de tenuitvoerlegging van het Verdrag.
Artikel 5, vijfde lid, schrijft voor dat verdragspartijen een bevoegde nationale autoriteit dienen
aan te wijzen, die zal besluiten over het al dan niet verlenen van toestemming voor de overdracht
van conventionele wapens. Voor wat betreft Nederland is dit de Minister voor Buitenlandse
Handel en Ontwikkelingssamenwerking. Daarnaast dienen de verdragspartijen ingevolge artikel
5, zesde lid, een nationaal contactpunt aan te wijzen, dat zal fungeren als aanspreekpunt voor de
overige verdragspartijen bij de uitwisseling van informatie. Voor wat betreft Nederland is dit de
Directie Veiligheidsbeleid van het ministerie van Buitenlandse Zaken.
Artikel 14 bevat een algemene verplichting van verdragspartijen op nationaal niveau passende
maatregelen te nemen die moeten verzekeren dat nationale wet- en regelgeving voor de
tenuitvoerlegging van het Verdrag wordt gehandhaafd.
Artikel 6: Verboden
Dit artikel omschrijft wanneer de overdracht van conventionele wapens bedoeld in artikel 2 en
munitie en componenten en onderdelen zoals gedefinieerd in de artikelen 3 en 4 verboden is. Op
basis van artikel 6, eerste lid, dient een verdragspartij geen toestemming te verlenen aan een
overdracht indien dat land door een dergelijke overdracht toe te staan in strijd zou handelen met
zijn verplichtingen voortvloeiend uit resoluties van de VN-Veiligheidsraad aangenomen op basis
van Hoofdstuk VII van het VN Handvest. Het gaat hier met name om VN-wapenembargo’s.
Ingevolge artikel 6, tweede lid, mag een verdragspartij de overdracht ook niet toestaan, indien
die verdragspartij daardoor in strijd zou handelen met zijn internationale verplichtingen die
voortvloeien uit andere voor die partij geldende verdragen. Hier kunnen onder meer
wapenembargo’s van de EU onder worden geschaard.
Tenslotte is in artikel 6, derde lid, neergelegd dat een verdragspartij de overdracht niet mag
toestaan indien op het moment dat de toestemming zou worden gegeven bekend is dat de wapens
zouden worden gebruikt voor het plegen van internationale misdrijven, zoals genocide, misdaden
tegen de menselijkheid en oorlogsmisdaden.
De reikwijdte van de oorlogsmisdaden waar dit verbod betrekking op heeft omvat allereerst
ernstige inbreuken van de Geneefse Conventies van 1949. Daarnaast vallen ook andere in
verdragen vastgelegde oorlogsmisdaden onder dit verbod voor zover die verdragen gelden voor
de betrokken verdragspartij. Wat betreft de reikwijdte van oorlogsmisdaden op basis van het
internationaal gewoonterecht, gaat artikel 6, derde lid niet verder dan het verbod aanvallen te
richten tegen burgerdoelen of als zodanig beschermde burgers. Een bredere definitie van de
reikwijdte van oorlogsmisdaden op basis van het internationaal gewoonterecht bleek niet
haalbaar.
5

Deze verplichting ondersteunt de verdragspartij bij het beoordelen van de wenselijkheid van
uitvoertransacties en draagt bij aan het nemen van verantwoorde beslissingen over de uitvoer van
militaire goederen.
Daarnaast verplicht artikel 8 de verdragspartijen waar nodig de invoer van conventionele wapens
genoemd in artikel 2 van het Verdrag te reguleren. Dit kan eruit bestaan dat de invoer van deze
goederen wordt gecontroleerd door een meld- of vergunningplicht op invoer. Het is aan de
verdragspartijen te bepalen welke maatregelen zij nodig achten in het licht van de andere
genomen maatregelen zoals op het terrein van uitvoercontrole.
Uitgangspunt van de Nederlandse exportcontroleregelgeving is dat de uitvoer gecontroleerd
wordt en niet de invoer. In Nederland vindt echter op beperkte schaal invoercontrole plaats op
sommige conventionele wapens, namelijk die goederen die onder de Wet wapens en munitie
vallen. Deze wet richt zich namelijk op de bescherming van de openbare orde, wat aanleiding
vormt voor invoercontrole.
Artikel 8 bevat tevens een bepaling die het recht van de verdragspartijen benoemt om informatie
te vragen aan de andere verdragspartijen over door hen afgegeven uitvoervergunningen of
lopende vergunningaanvragen waar deze verdragspartij het land van eindbestemming is. Deze
informatie-uitwisseling zorgt ervoor dat de verdragspartij van invoer desgewenst kennis kan
nemen van de voorgenomen invoer uit de verschillende verdragspartijen.
Artikel 9: Doorvoer of overslag
Dit artikel verplicht de verdragspartijen passende maatregelen te nemen om, waar het
noodzakelijk en uitvoerbaar is, de doorvoer van conventionele wapens genoemd in artikel 2 van
het Verdrag door het eigen territoir te reguleren. Het betreft zendingen die het grondgebied van
de verdragspartij binnen worden gebracht om daarvandaan hun weg naar een eindbestemming in
een andere staat te vervolgen
De doorvoer van militaire goederen genoemd op de Gemeenschappelijke EU-lijst van militaire
goederen is wat Europees Nederland betreft gereguleerd in de Algemene douanewet en het
Besluit strategische goederen. Voor Caribisch Nederland geldt het Uitvoeringsbesluit Douane-
en Accijnswet BES (de UNDABES). Voor de doorvoer geldt afhankelijk van het land van
herkomst, het land van eindbestemming en of er al dan niet sprake is van overlading in
Nederland een vergunningplicht of een meldplicht. Doorvoertransacties worden evenals
uitvoertransacties getoetst aan de criteria van het EU Gemeenschappelijk Standpunt inzake
wapenexport.
Artikel 10: Tussenhandel
Artikel 10 verplicht alle verdragspartijen om maatregelen te nemen om de verlening van
tussenhandeldiensten voor de conventionele wapens genoemd in artikel 2 van het Verdrag te
reguleren. Deze maatregelen kunnen onder meer bestaan uit een vergunningplicht of een
registratieverplichting voor tussenhandelaars. Het begrip tussenhandel wordt in het Verdrag niet
nader gedefinieerd. Internationaal is er geen overeenstemming over een afgebakende definitie,
wel is er sprake van overeenstemming over het concept tussenhandel.
7

De Centrale Dienst In- en Uitvoer van de Douane bewaart gegevens over afgegeven
vergunningen voor uitvoer van conventionele wapens en meldingen van doorvoer voor een
periode van tien jaar. Deze reeds bestaande praktijk dient overigens nog te worden vastgelegd in
de op basis van artikel 5 van de Archiefwet vastgestelde relevante selectielijst. Dit zal op korte
termijn gebeuren.
Artikel 13: Verslaglegging
Rapportage over relevante wetgeving en afgegeven vergunningen is essentieel voor toezicht op
naleving van het Verdrag door verdragspartijen. Nederland heeft zich dan ook ingezet voor een
effectief artikel over verplichte rapportages. De verplichting valt uiteen in twee onderdelen:
- iedere verdragspartij dient eenmalig, binnen een jaar na inwerkingtreding van het
Verdrag een initieel rapport in te dienen waarin wordt aangegeven welke maatregelen zijn
genomen om het Verdrag op nationaal niveau ten uitvoer te leggen (nationale wetgeving,
controle lijsten van conventionele wapens en overige administratieve maatregelen).
- Daarnaast dienen verdragspartijen jaarlijks vóór 31 mei een rapportage in te dienen bij
het secretariaat van het Verdrag met een overzicht van afgegeven vergunningen of daadwerkelijk
gerealiseerde uitvoer en invoer van conventionele wapens.
Nederland rapporteert reeds jaarlijks bij het UNRoCA dat jaarlijkse rapporten uitbrengt op basis
van vrijwillige rapporten van VN-lidstaten. Voor verdragspartijen bij het Verdrag worden deze
jaarlijkse rapportages verplicht. De rapporten op basis van het Verdrag worden door het
secretariaat verspreid onder de overige verdragspartijen. Het Verdrag verplicht verdragspartijen
niet om de rapporten openbaar te maken.
Artikel 15 en 16: Internationale samenwerking en Internationale bijstand
De artikelen 15 en 16 beogen een aanzet te geven tot bevordering van de samenwerking tussen
verdragspartijen en een basis te bieden voor het verlenen van onderlinge bijstand bij de
tenuitvoerlegging van het Verdrag. Ten aanzien van internationale samenwerking legt het
Verdrag daarbij sterk de nadruk op de uitwisseling van informatie tussen verdragspartijen en het
delen van informatie.
Zo worden de verdragspartijen ingevolge artikel 15, vierde lid, aangemoedigd informatie te delen
ten aanzien van illegale activiteiten of illegale actoren met het oog op het voorkomen en
uitbannen van omleiding van conventionele wapens. Deze oproep geldt evenwel alleen voor de
conventionele wapens die onder artikel 2 van het Verdrag vallen en ziet als zodanig niet op
eventuele samenwerking ten aanzien van illegale activiteiten en actoren met betrekking tot de
omleiding van munitie en onderdelen en componenten. Het Verdrag sluit samenwerking ten
aanzien van deze goederen echter ook niet uit. In artikel 15, vijfde lid, is bepaald dat
verdragspartijen overeen kunnen komen elkaar bijstand te verlenen ten aanzien van nationale
strafrechtelijke procedures in verband met de overtreding van nationale wetgeving ter uitvoering
van verplichtingen uit hoofde van het Verdrag.
Artikel 15, zesde lid, verwijst naar corrupte praktijken bij de overdracht van conventionele
wapens die onder artikel 2 vallen (zie opmerking hierboven ten aanzien van munitie en
onderdelen en componenten) en moedigt verdragspartijen aan om nationale maatregelen te
nemen en met elkaar samen te werken ter voorkoming van zulke praktijken.
9

actualiseren van de lijst met nationale contactpunten overeenkomstig artikel 5, zesde lid, het
afstemmen van vraag en aanbod bij het verlenen van internationale bijstand overeenkomstig
artikel 16 en de voorbereiding en ondersteuning van vergaderingen van de Conferentie. De
Conferentie kan besluiten ook andere taken aan het secretariaat op te dragen. Het Verdrag
voorziet in de oprichting van een voorlopig secretariaat, zodat op het moment van
inwerkingtreding van het Verdrag direct uitvoering kan worden gegeven aan de toebedeelde
taken, in aanloop naar de eerste vergadering van de Conferentie.
Na die eerste vergadering zal het secretariaat een permanent karakter krijgen. Over de locatie van
het secretariaat is nog geen beslissing genomen. Nederland heeft wel een lichte voorkeur
uitgesproken voor New York als zetel voor het secretariaat, mede gelet op het feit dat er overlap
bestaat met de taken die reeds door het UN Office for Disarmament Affairs (UNODA) vanuit die
plaats worden uitgevoerd en derhalve de vereiste deskundigheid ook reeds aanwezig is, alsmede
de wens een secretariaat van bescheiden omvang te creëren.
Artikel 19: Geschillenbeslechting
Artikel 19 laat verdragspartijen de vrije keuze om in overleg en met wederzijdse instemming
eventuele geschillen over de uitlegging en toepassing van het Verdrag te beslechten op
vreedzame wijze. Het artikel is grotendeels gebaseerd op artikel 33 van het Handvest van de
Verenigde Naties. De mogelijkheid van het aanhangig maken van een geschil bij het
Internationaal Gerechtshof wordt niet uitdrukkelijk genoemd in het artikel, maar behoort wel tot
de mogelijkheden, indien partijen hiervoor zouden kiezen. In artikel 19, tweede lid, is wel
uitdrukkelijk neergelegd dat verdragspartijen gezamenlijk kunnen besluiten geschillen aan
arbitrage te onderwerpen.
Artikel 20: Wijzigingen
Artikel 20 bevat bepalingen over wijzigingen van het Verdrag. In artikel 20, eerste lid, is
vastgelegd dat verdragswijzigingen niet eerder dan zes jaar na inwerkingtreding van het Verdrag
kunnen worden voorgesteld (voor een soortgelijke bepaling zie onder meer artikel 121 van het op
17 juli 1998 te Rome tot stand gekomen Statuut van Rome inzake het Internationaal Strafhof) en
dat de Conferentie slechts om de drie jaar wijzigingsvoorstellen in overweging mag nemen.
Artikel 20, tweede lid, bepaalt dat een voorstel tot wijziging van het Verdrag uiterlijk 180 dagen
voor de eerstvolgende vergadering van verdragspartijen die een dergelijk wijziging mag
behandelen aan het secretariaat moet worden voorgelegd ter doorgeleiding naar de andere
verdragspartijen. Een voorstel tot wijziging zal alleen dan in behandeling worden genomen,
indien een meerderheid van de verdragspartijen binnen een termijn van 120 dagen na toezending
ervan door het secretariaat heeft laten weten behandeling ervan te ondersteunen.
Artikel 20, derde lid, legt het uitgangspunt vast dat voorgestelde wijzigingen in beginsel bij
consensus worden aangenomen. Indien consensus niet mogelijk blijkt, voorziet het Verdrag in
het uiterste geval dat wijzigingen bij drievierde meerderheid kunnen worden aangenomen.
Aangenomen wijzigingen treden slechts in werking voor de verdragspartijen die deze hebben
aanvaard en wel 90 dagen na aanvaarding door een meerderheid van het aantal verdragspartijen
ten tijde van de aanneming ervan. Voor verdragspartijen die de wijzingen daarna aanvaarden,
zullen deze inwerking treden 90 dagen na die aanvaarding.
11

Aruba, Curaçao en Sint Maarten dienen zich immers, nu zij hebben besloten tot medegelding,
overeenkomstig artikel 18 van het op 23 mei 1969 te Wenen tot stand gekomen Verdrag van
Wenen inzake het verdragenrecht (Trb. 1972, 51) ook vóór de aanvaarding voor hun respectieve
land te onthouden van handelingen die indruisen tegen voorwerp en doel van het Verdrag.
Bovendien is de wapenexport van Aruba, Curaçao en Sint Maarten in vergelijking met die van
(Europees) Nederland te verwaarlozen.
De Minister van Buitenlandse Zaken,
De Minister voor Buitenlandse Handel en Ontwikkelingssamenwerking,
13

