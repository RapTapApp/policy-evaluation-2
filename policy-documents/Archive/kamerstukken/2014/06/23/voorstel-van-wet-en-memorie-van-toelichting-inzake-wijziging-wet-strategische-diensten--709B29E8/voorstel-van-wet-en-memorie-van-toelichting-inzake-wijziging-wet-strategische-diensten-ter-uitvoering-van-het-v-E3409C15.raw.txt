Voorstel van wet tot wijziging van de Wet strategische diensten in verband met de
uitvoering van het op 2 april 2013 te New York tot stand gekomen Wapenhandelsverdrag
(Trb. 2013, 143)
Wij Willem-Alexander, bij de gratie Gods, Koning der Nederlanden, Prins van Oranje-Nassau,
enz. enz. enz.
Allen, die deze zullen zien of horen lezen, saluut! doen te weten:
Alzo Wij in overweging genomen hebben, dat de Wet strategische diensten dient te worden
gewijzigd in verband met de uitvoering van het op 2 april 2013 te New York tot stand gekomen
Wapenhandelsverdrag (Trb. 2013, 143);
Zo is het, dat Wij, de Afdeling advisering van de Raad van State gehoord, en met gemeen
overleg der Staten-Generaal, hebben goedgevonden en verstaan, gelijk Wij goedvinden en verstaan
bij deze:
Artikel I
De Wet strategische diensten wordt gewijzigd als volgt:
A
Artikel 14 wordt gewijzigd als volgt:
1. Het vierde lid komt te luiden:
4. De vergunning kan ook worden geweigerd, dan wel ingetrokken in het geval en onder de
voorwaarden, bedoeld in artikel 3 van de Wet bevordering integriteitsbeoordelingen door het openbaar
bestuur. Voordat toepassing wordt gegeven aan de vorige volzin, kan het Bureau bevordering
integriteitsbeoordelingen door het openbaar bestuur, bedoeld in artikel 8 van die wet, om een advies als
bedoeld in artikel 9 van die wet worden gevraagd.
2. Het vijfde lid komt te luiden:
5. Een vergunning als bedoeld in de artikelen 8, en 10, eerste lid, wordt in ieder geval geweigerd voor
zover dit voortvloeit uit internationale verplichtingen.
B
Aan artikel 25 wordt een lid toegevoegd, dat luidt:
3. Een vergunning als bedoeld in artikel 24, eerste en derde lid, wordt in ieder geval geweigerd voor
zover dit voortvloeit uit internationale verplichtingen.
Artikel II
Deze wet treedt in werking op een bij koninklijk besluit te bepalen tijdstip.
Lasten en bevelen dat deze in het Staatsblad zal worden geplaatst en dat alle ministeries, autoriteiten,
colleges en ambtenaren wie zulks aangaat, aan de nauwkeurige uitvoering de hand zullen houden.

Wet tot wijziging van de Wet strategische diensten in verband met de uitvoering van het op
2 april 2013 te New York tot stand gekomen Wapenhandelsverdrag (Trb. 2013, 143)
Memorie van Toelichting
I. Algemeen
Het Verdrag
Het Wapenhandelsverdrag (Arms Trade Treaty, hierna: het Verdrag) reguleert de legitieme handel in
militaire goederen. Regulering van de wapenhandel draagt bij aan het voorkomen van
onverantwoorde wapentransacties en van doorvoer van wapens naar de illegale markt. Hiermee levert
het verdrag een belangrijke bijdrage aan de internationale veiligheid en stabiliteit. Essentieel is dat het
Verdrag de verdragspartijen verplicht een wapenexportsysteem op te tuigen. Deze exportcontrole op
conventionele wapens zal moeten leiden tot verantwoorde nationale beslissingen omtrent uitvoer van
militaire goederen die onder de reikwijdte van het verdrag vallen. Op 3 juni 2013 werd het verdrag in
New York opengesteld voor ondertekening. Nederland behoorde op die dag tot de eerste
ondertekenaars.
Het Verdrag bevordert de internationale veiligheid en stabiliteit, onder meer door de verdragspartijen
te verplichten gepaste maatregelen te nemen om de uitvoer, invoer, doorvoer en tussenhandel van
militaire goederen te reguleren. Het Verdrag noemt daarnaast in de artikelen 6 en 7 verschillende
weigeringsgronden en overwegingen die moeten worden meegenomen bij de beoordeling van
transacties inzake militaire goederen.
Artikel 6 bepaalt wanneer de overdracht van conventionele wapens onder het Verdrag verboden is.
Staten mogen overdracht niet toestaan indien dit de verplichtingen van het land zou schenden onder
resoluties van de VN-Veiligheidsraad. Het gaat hier met name om VN-wapenembargo’s (eerste lid).
Ingevolge het tweede lid van artikel 6 mogen ook die overdrachten niet toegestaan worden die
relevante internationale verplichtingen zouden schenden. Hier kunnen onder meer wapenembargo’s
van de EU en de OVSE onder worden geschaard. Tenslotte bepaalt het artikel dat overdracht van
conventionele wapens onder het Verdrag niet toegestaan mag worden indien op het moment van
autorisatie bekend is dat de wapens zouden worden gebruikt voor het plegen van genocide, misdaden
tegen de menselijkheid, ernstige inbreuken op de Geneefse Conventie uit 1949, aanvallen op
burgerdoelen of burgers, of andere oorlogsmisdaden. In artikel 7, eerste lid, worden de criteria
genoemd die bij de toetsing voor het verlenen van toestemming voor uitvoer van conventionele
wapens dienen te worden gewogen, indien de uitvoer niet reeds is verboden op basis van artikel 6:
bijdrage of ondermijning van vrede en veiligheid, mogelijk gebruik bij schendingen van internationaal
humanitair recht of internationaal recht van de rechten van de mens, gebruik bij schendingen van
internationale verdragen aangaande terrorisme of grensoverschrijdende georganiseerde misdaad.
Indien na de risicotoetsing en eventuele mitigerende maatregelen de exporterende staat bepaalt dat
er een doorslaggevend risico bestaat op negatieve consequenties onder de genoemde criteria, mag de
exporterende staat geen toestemming geven voor uitvoer (derde lid). Het vierde lid van artikel 7
verplicht verdragspartijen om het risico op inzet van de goederen voor genderspecifiek geweld of
geweld tegen vrouwen en kinderen mee te wegen.
Implementatie
Voor zowel het Europees als Caribisch Nederland betekent het Verdrag geen grote wijziging ten
opzichte van de bestaande regelgeving en praktijk. De bestaande regelgeving omvat reeds regulering
van invoer-, uitvoer en doorvoer van, onder meer, de conventionele wapens waarop het Verdrag ziet.
Ook de in de artikelen 6 en 7 van het Verdrag opgenomen criteria en overwegingen zijn reeds in meer
of mindere mate expliciet, opgenomen in het EU Gemeenschappelijk Standpunt 2008/944/GBVB van
de Raad tot vaststelling van gemeenschappelijke voorschriften voor de controle op de uitvoer van
militaire goederen en technologie (Pb EU L 335/99). Militaire transacties worden in de praktijk steeds

De wijziging van artikel 25 van de Wet strategische diensten bevat een vergelijkbare wijziging als die
van artikel 14 in verband met vergunningenverlening voor strategische diensten op Bonaire, Sint
Eustatius en Saba.
De Minister voor Buitenlandse Handel en Ontwikkelingssamenwerking,

