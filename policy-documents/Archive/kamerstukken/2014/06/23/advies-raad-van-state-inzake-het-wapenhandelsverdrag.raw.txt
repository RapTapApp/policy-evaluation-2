... .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. .. ..
No.W02.14.0061/II/K 's-Gravenhage, 2 mei 2014
Bij Kabinetsmissive van 11 maart 2014, no.2014000475, heeft Uwe Majesteit, op
voordracht van de Minister van Buitenlandse Zaken, mede namens de Minister voor
Buitenlandse Handel en Ontwikkelingssamenwerking, bij de Afdeling advisering van de
Raad van State van het Koninkrijk ter overweging aanhangig gemaakt de goedkeuring
van het op 2 april 2013 te New York tot stand gekomen Wapenhandelsverdrag (Trb.
2013, 143 en Trb. 2014, 45), met memorie van toelichting.
Het Wapenhandelsverdrag, hierna: het verdrag, beoogt de internationale handel in
conventionele wapens te reguleren en de illegale handel te voorkomen en uit te
bannen. Daartoe verplicht het verdrag tot het opzetten van een nationaal
wapenexportcontrolesysteem dat zal moeten leiden tot verantwoorde nationale
beslissingen omtrent uitvoer van bepaalde conventionele wapens. Het verdrag levert
hiermee een belangrijke bijdrage aan de internationale veiligheid en stabiliteit. De
Afdeling advisering van de Raad van State van het Koninkrijk onderschrijft de strekking
van het voorstel, maar maakt daarbij de volgende kanttekening.
In de toelichting wordt opgemerkt dat, evenals het geval was bij andere verdragen
gerelateerd aan nationale veiligheid zoals de CCW (Convention on certain
Conventional Weapons) en het Clustermunitieverdrag, de goedkeuring van het
onderhavige verdrag voor het gehele Koninkrijk wordt gevraagd. De gelding van het
verdrag zal zich echter vooralsnog beperken tot Europees en Caribisch Nederland en
kan nog niet worden uitgebreid tot Aruba, Curaçao en St. Maarten. De toelichting geeft
daarvoor als reden dat de vereiste uitvoeringswetgeving aldaar nog niet tot stand is
gebracht. Volgens de toelichting zal het verdrag ook kunnen worden aanvaard voor
Aruba, Curaçao en St. Maarten zodra die uitvoeringswetgeving gereed is.
De Afdeling benadrukt het belang van tijdige totstandkoming van de
uitvoeringswetgeving. De Afdeling adviseert daarom in de toelichting te vermelden
wanneer de voor Aruba, Curaçao en Sint Maarten benodigde uitvoeringswet naar
verwachting gereed zal zijn. Indien dit niet mogelijk is, adviseert de Afdeling mede gelet
op de aard en strekking van het verdrag in de toelichting uiteen te zetten wat de
consequenties zijn van het uitblijven van deze uitvoeringswetgeving. De Afdeling
adviseert daarbij ook het belang van het Koninkrijk en van de internationale rechtsorde
bij tijdige goedkeuring en ratificatie van het onderhavige verdrag voor het gehele
1
Koninkrijk te betrekken.
De Afdeling advisering van de Raad van State van het Koninkrijk geeft U in overweging
het voorstel van rijkswet te zenden aan de Tweede Kamer der Staten-Generaal, aan
de Staten van Aruba, aan die van Curaçao en aan die van Sint Maarten, nadat aan het
vorenstaande aandacht zal zijn geschonken.
De vice-president van de Raad van State van het Koninkrijk,
1
Vgl. het advies van de Afdeling advisering van de Raad van State van 6 augustus 2009 over de
goedkeuringswet van het Verdrag inzake clustermunitie (Trb. 2009, 45), W02.09.0305/II/K.
AAN DE KONING

