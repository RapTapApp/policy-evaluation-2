Beleidsbrief Internationale Veiligheid – Turbulente Tijden in een Instabiele Omgeving
1. Inleiding
Veiligheid is niet vanzelfsprekend, concludeerde het kabinet in de Internationale
Veiligheidsstrategie (IVS) “Veilige wereld, veilig Nederland”. In de anderhalf jaar sinds het
verschijnen van de IVS op 21 juni 2013 is onze internationale veiligheidsomgeving veranderd. De
trend richting destabilisatie aan de zuidflanken van Europa heeft zich voortgezet. Bovendien
hebben ingrijpende ontwikkelingen plaatsgevonden aan de oostgrenzen van de Europese Unie en
het NAVO-bondgenootschap. De ring van instabiliteit rond Europa is groter geworden door de
ontwrichtende inmenging van Rusland in buurland Oekraïne. En in die ring is de situatie verder
gedestabiliseerd, met de toename van conflicten en onrust in het Midden-Oosten, Noord-Afrika en
delen van sub-Sahara- en West-Afrika. Vooral in Syrië, Irak en Libië is de situatie snel slechter
geworden. Deze ontwikkelingen hebben gevolgen voor onze eigen veiligheid en onze welvaart en
vragen om een geactualiseerde analyse van de internationale veiligheidsomgeving in aanvulling op
de IVS.
De annexatie van de Krim door Rusland en het gewapend conflict in oost-Oekraïne hebben Europa
en de NAVO hardhandig gewezen op het feit dat respect voor territoriale integriteit en
soevereiniteit in Europa, bijna veertig jaar na de ondertekening van de slotverklaring van Helsinki,
geen gegeven is. Nederland zelf is in deze crisis meegezogen. Ons land werd in het hart geraakt
met het neerstorten van vlucht MH17, waarbij 298 onschuldige slachtoffers vielen, onder wie 196
Nederlanders. Wat een buitenlands conflict leek, kwam ineens heel dichtbij.
De snelle opmars van ISIS in Irak en Syrië heeft niet alleen ingrijpende gevolgen voor de regio
zelf, die door de jarenlange repressie door het Assad-regime, de sinds 2011 slepende burgeroorlog
in Syrië en gewelddadige conflicten in Irak al ernstig was ontwricht, maar raakt ook direct aan onze
samenleving en onze nationale veiligheid. Interne en externe veiligheid zijn nauwer dan ooit met
elkaar verweven. De dreiging die uitgaat van terroristische netwerken manifesteert zich niet alleen
in conflictgebieden, maar ook vlak bij huis. We zien het aan de jonge mannen en vrouwen uit ons
land die afreizen naar Syrië en Irak om daar deel te nemen aan een gewelddadige strijd. We zien
het aan de pro- en anti-ISIS-demonstraties in Den Haag en de substantiële dreiging van
terroristische aanslagen in Nederland.
Aan de conflicten in de nabijheid van Europa liggen verschillende diepere oorzaken ten grondslag.
De complexiteit van deze conflicten vraagt om samenwerking in internationaal verband en om een
geïntegreerde, “3D”-aanpak, met een gecoördineerde inzet van de juiste mix van instrumenten van
diplomatie, ontwikkelingssamenwerking, defensie, politie, justitie en handel. Daarnaast is een
goede balans nodig tussen noodzakelijke acute symptoombestrijding en een meerjarige, structurele
aanpak van de onderliggende oorzaken van de instabiliteit om tot duurzame oplossingen te komen.
Deze beleidsbrief gaat in op de meest relevante ontwikkelingen in onze internationale
veiligheidsomgeving en de gevolgen ervan voor ons buitenland- en (internationaal)
veiligheidsbeleid. De algemene trends en ontwikkelingen die zijn beschreven in de IVS, zijn nog
onverminderd relevant. Tegelijkertijd hebben we te maken met nieuwe veiligheidsdreigingen, die
vragen om nieuwe antwoorden.
In deze brief worden, zoals aangekondigd in de brief van de minister van Defensie aan uw Kamer
van 7 november 2014, tevens de buitenlandspolitieke kaders geschetst voor de kabinetsreactie op
de motie-Van der Staaij (Kamerstuk 34000-23). De motie-Van der Staaij verzoekt het kabinet aan
te geven wat het noodzakelijke ambitieniveau is van de krijgsmacht in de komende jaren en welke
internationale veiligheidsstrategie daarbij hoort. Bij de totstandkoming van de kabinetsreactie op
deze motie zal ook het advies worden betrokken dat de Wetenschappelijke Raad voor
Regeringsbeleid (WRR) voornemens is in het voorjaar van 2015 uit te brengen over het
Nederlandse veiligheids- en defensiebeleid. Daarnaast beantwoordt deze brief aan de verzoeken
van de vaste Commissies voor Buitenlandse Zaken en voor Defensie van uw Kamer van 5 juni en 3
juli jl. om een reactie op de rapporten die Clingendael en het The Hague Centre for Strategic
1

energiebeleid van de EU en de vermindering van de afhankelijkheid van Russisch gas eens te meer
duidelijk gemaakt.
Er is geen reden tot alarmisme, maar wel tot realisme. Met het Russische optreden op de Krim en
vervolgens in oost-Oekraïne is een fundamentele verandering teweeg gebracht in de relatie van de
EU en de NAVO met Rusland. Van een terugkeer naar de Koude Oorlog is geen sprake. Maar de
herleving van machtspolitiek, ingegeven door een denken in termen van invloedssferen met daarin
staten waar Rusland de soevereiniteit niet van wenst te respecteren, heeft wel degelijk gevolgen
voor onze veiligheidsanalyse en het op basis daarvan te voeren beleid. Het westen staat voor de
uitdaging Rusland eensgezind tegemoet te treden en een antwoord te formuleren op het Russische
optreden, zonder dat dit tot een gevaarlijke vorm van escalatie leidt. Daarbij is de juiste balans van
belang tussen enerzijds een krachtige en duidelijke reactie op het Russische optreden, onder
andere zoals dat in NAVO-kader gebeurt, en anderzijds de noodzaak te blijven zoeken naar dialoog
en vertrouwenwekkende, de-escalerende maatregelen.
Midden-Oosten en Noord-Afrika, sub-Sahara- en West-Afrika: destabilisatie en conflict
Zoals geconstateerd in de IVS is het aantal inter- en intrastatelijke conflicten de laatste decennia
wereldwijd sterk afgenomen, maar is in het Midden-Oosten, Noord-Afrika, delen van sub-Sahara
Afrika en West-Afrika juist sprake van een toenemende destabilisatie. De neerwaartse trend is
sinds het verschijnen van de IVS in versneld tempo doorgegaan. Clingendael constateert dat de
dynamiek van de conflicten in deze regio is veranderd en dat er steeds meer soms samenwerken-
de, soms elkaar bestrijdende partijen bij de strijd betrokken zijn, wat een aanpak vanuit de inter-
nationale gemeenschap lastiger maakt. Daarnaast is een internationalisering van de conflicten
gaande, met strijdende partijen die het humanitair oorlogsrecht schenden en zich steeds minder
gelegen laten liggen aan staatsgrenzen en is er een toenemende betrokkenheid van externe partij-
en. Op de achtergrond spelen ook geopolitiek en regionale wedijver vaak een belangrijke rol, wat
zich onder meer uit in kenmerken van proxyoorlogvoering met (onder andere financiële) steun
door derde landen aan verschillende groeperingen, gevoed door conflicterende politieke belangen.
De onderliggende oorzaak van de destabilisatie in deze regio is complex: vaak gaat het om lokale
tegenstellingen of onvrede bij bevolkingsgroepen over de status quo, aangewakkerd door
onzekerheden en veranderingen die het transformatieproces in de regio met zich meebrengt. Soms
zijn er raakvlakken met grensoverschrijdende georganiseerde criminaliteit. In veel van de
betrokken landen is sprake van fragmentatie en polarisatie. Er is sprake van een strijd over de
identiteit en de richting van deze landen en van de regio als geheel. HCSS noemt als de vier
‘wegen naar conflict’: 1) politieke onrust (als gevolg van een sterk veranderend politiek landschap
en/of regimes die in hun bestaan bedreigd worden); 2) economische en sociale problematiek (o.a.
als gevolg van voedsel- en waterproblematiek en grote groepen werkloze jongeren zonder
vooruitzichten); 3) kwetsbaarheid als gevolg van een te grote, eenzijdige afhankelijkheid van
landen van olie- en gasexport en 4) religieuze en etnische spanningen. Op al deze punten bestaan
grote kwetsbaarheden in het Midden-Oosten en Noord-Afrika. De aanvankelijk hoopvolle
verwachtingen van de ‘Arabische Lente’, die begon als een beweging richting vrijere en meer
democratische samenlevingen, konden helaas niet worden waargemaakt. Het proces van verdere
democratisering is ook elders in volle gang: verkiezingen, regeringsvorming, nationale dialoog
staan op de agenda van elk continent. Alleen Afrika kent in 2015 al circa twintig nationale
verkiezingen. Dat is uiteraard een positieve ontwikkeling, maar de ervaring leert dat transformatie-
en democratiseringsprocessen vaak ook met conflict en onrust gepaard gaan.
In Syrië en Irak zijn twee belangrijke trends waarneembaar: sektarische polarisatie en de opmars
van jihadi salafisme. Dit culmineerde de afgelopen jaren in de snelle opmars van de groepering die
zich eerst ISIS/ISIL noemde en nu kortweg de “Islamitische Staat” (IS). Deze groepering heeft zich
ontwikkeld uit een aantal onder meer aan Al-Qa’ida gerelateerde voorlopers en bouwt voort op de
ervaring opgedaan in de strijd tegen de Amerikaanse troepen na het militair ingrijpen in Irak in
2003 en de daaropvolgende sektarische spanningen tussen Soennitische en Sjiitische milities. De
voedingsbodem van ISIS ligt voor een groot deel in de marginalisatie van Soenni-Arabieren in Irak
en Syrië, maar is ook een consequentie van de jarenlange repressie door het Assad-regime. In de
loop van 2013 wist ISIS snel aan invloed te winnen in Syrië, gebruik makend van het
machtsvacuüm in het door burgeroorlog verscheurde land, de poreuze grenzen tussen Syrië en
Irak, de proliferatie van wapens in die regio en beschikbare financieringsstromen. Ook andere
terroristische groeperingen, zoals het aan Al- Qa'ida gelieerde Jabhat-al-Nusra wisten van de
destabilisatie van Syrië gebruik te maken om hun eigen positie te versterken.
3

Algemene trends en ontwikkelingen
Als een rode draad door de geschetste regionale ontwikkelingen heen, is een aantal zorgwekkende
ontwikkelingen te onderkennen. Machtspolitiek en het denken in invloedssferen zijn terug van
weggeweest op het Europese continent. Onze overtuigingen over de rechten van vrouwen, van
minderheden en LGBT, onze opvattingen over vrijheid van godsdienst en meningsuiting,
democratie en rechtsorde worden steeds openlijker ter discussie gesteld. Aan de randen van
Europa is de instabiliteit verder toegenomen. We zien ons zowel aan de oost- als aan de
zuidgrenzen van Europa geconfronteerd met een hybride manier van oorlogvoering, waarbij een
combinatie van conventionele, irreguliere en digitale tactieken wordt gehanteerd. Er is niet altijd
een duidelijk strijdtoneel en niet-reguliere troepen gaan voorop in de strijd, die vaak te midden van
burgers wordt gevoerd, op de achtergrond, maar moeilijk aantoonbaar, vaak gesteund door staten.
We hebben te maken met gewapende conflicten die zich ook in toenemende mate in het virtuele
domein afspelen, waar propaganda en (mis)informatie via nieuwe media effectief worden ingezet in
de strijd.
Aan dit alles ligt een aantal algemene trends ten grondslag die al in de IVS werden onderkend: de
verwevenheid tussen interne en externe veiligheid, de verandering van de mondiale
machtsverhoudingen, de vervaging van de scheidslijnen tussen statelijke en niet-statelijke actoren,
en tussen ‘oorlog’ en ‘vrede’, de verandering van de aard van conflicten door een steeds groter
arsenaal aan instrumenten voor het optreden van partijen in conflictsituaties, onder meer als
gevolg van de snelle technologische ontwikkelingen, waaronder in het cyberdomein, en de
groeiende druk op natuurlijke hulpbronnen door snelle bevolkingsgroei en klimaatverandering.
In de IVS is al veel gezegd over de toenemende verwevenheid tussen interne en externe veiligheid.
De gevolgen van instabiliteit in de wereld om ons raken ons steeds directer en steeds zichtbaarder.
Dat uit zich bijvoorbeeld heel concreet bij de crises in Syrië en Irak en de terroristische dreiging die
hiervan uitgaat in de regio, maar ook richting de westerse landen.
Ook de voortgaande verschuiving in de mondiale economische en politieke machtsverhoudingen
heeft gevolgen voor onze veiligheid en onze belangen op langere termijn. De toenemende
assertiviteit van Rusland – ook in militair opzicht – is al genoemd. Daarnaast manifesteert China
zich steeds nadrukkelijker op het wereldtoneel. Voor China staan de integriteit van zijn
grondgebied en territoriale wateren centraal, evenals de groeiende behoefte aan natuurlijke
hulpbronnen en veilige transportroutes als gevolg van de structurele groei van de Chinese
economie. Hoewel China benadrukt slechts zijn toekomst veilig te willen stellen en een multipolaire
wereld voor te staan, veroorzaken de stijging van de Chinese defensie-uitgaven, sterk groeiende
cybercapaciteiten en de toenemende assertiviteit van China in de Oost- en Zuid-Chinese Zeeën
toenemende zorgen bij landen in de regio. De Amerikaanse heroriëntatie op (Oost-)Azië wordt in
China met groeiende achterdocht gevolgd. Gevolg van deze ontwikkelingen is dat het precaire
veiligheidsevenwicht van de afgelopen decennia binnen Azië en tussen China en de VS in
toenemende mate onder druk komt te staan. Intussen blijft China naar buiten toe benadrukken dat
het geen positie als ‘wereldmacht’ ambieert. De toenemende spanningen en verschillen van inzicht
tussen de grote internationale spelers belemmeren samenwerking in internationale fora, juist in
tijden waarin krachtige multilaterale instellingen hard nodig zijn. Het risico op een openlijke
confrontatie neemt toe.
De internationale omgeving is bovendien complexer geworden door de verdere vervaging van de
scheidslijnen tussen staten en niet-statelijke actoren als (internationale) ngo’s en bedrijven. Ook in
conflictgebieden zijn steeds vaker niet-statelijke actoren actief. Zowel Clingendael als HCSS wijzen
op de nog steeds groeiende rol van niet-statelijke actoren, maar stellen tegelijkertijd vast dat
staten in de wereldorde relevant blijven. De hybride internationale omgeving die daardoor ontstaan
is, met een toenemend aantal actoren, zorgt voor nieuwe uitdagingen op het diplomatieke vlak en
voor de veiligheidssector. Diplomaten moeten in de netwerksamenleving in staat zijn op vele
borden tegelijk te schaken. Ze moeten nog steeds de klassieke interstatelijke relaties
onderhouden, maar daarnaast een verbindende rol spelen in een netwerk van maatschappelijke
organisaties, bedrijven en andere niet-statelijke actoren. In het kader van ‘Modernisering
Diplomatie’ zijn belangrijke stappen gezet om invulling te geven aan deze nieuwe vorm van
diplomatie. Op het militaire vlak biedt deze hybride omgeving een scala uitdagingen, waarbij
flexibiliteit en technologische ontwikkelingen gelijke tred moeten houden met de veranderende
omgeving. Dit betekent onder meer dat de krijgsmacht in staat moet zijn snel te reageren en
uiteenlopende missies in verschillende inzetgebieden gelijktijdig en in voldoende omvang uit te
voeren en vol te houden.
5

diversificatie van de landen van waaruit gas wordt geïmporteerd, of in potentie kan worden
geïmporteerd. Als gevolg van de schaliegasrevolutie zullen de VS en Canada samen over vijf jaar
naar verwachting meer gas exporteren dan Rusland. Zeetransport van vloeibaar gas neemt de
komende vijf jaar sterk toe. Maritieme veiligheid en anti-piraterij krijgen daarmee grotere prioriteit.
De regio Midden-Oosten en Noord-Afrika is een andere belangrijke energieleverancier aan Europa.
Deze regio kampt echter niet alleen met grote politieke en economische instabiliteit, maar ook met
een explosief groeiende binnenlandse energievraag, waardoor de export uit deze regio onder druk
komt te staan. Om de export naar Europa te bevorderen, is het van belang dat deze landen
hervormingen van de energiesector doorvoeren, energie-efficiency bevorderen, energiesubsidies
stapsgewijs afbouwen en hernieuwbare energie gaan ontwikkelen. Nederland en de EU kunnen
daarbij helpen. Dergelijke samenwerking komt de economische ontwikkeling en de stabiliteit van
deze regio ten goede en daarmee ook de veiligheid van Europa.
Vrije handelsroutes en een stabiel wereldhandelssysteem blijven van wezenlijk belang voor onze
economie en veiligheid. De territoriale conflicten in de Oost-Aziatische en Zuid-Chinese Zeeën en
piraterij en zeeroof vormen nog steeds een potentiële bedreiging voor vitale maritieme
transportroutes. Door de acute crises aan de grenzen van Europa, dreigt aandacht voor deze
potentiële brandhaarden van de toekomst te verslappen. Ook handelsconflicten, vooral die tussen
economische en politieke grootmachten, raken aan onze veiligheid. Er is nog altijd weinig
voortgang in de WTO-onderhandelingen. Mede in dit licht is een succesvolle afronding van de
onderhandeling over het Transatlantic Trade and Investment Partnership (TTIP) van belang. TTIP
kan een impuls geven aan de vastgelopen WTO-onderhandelingen en de basis leggen voor nieuwe
wereldwijde handelsregels en -standaarden.
Beleidsaccenten
De IVS kwam op basis van de drie genoemde strategische doelstellingen tot zes beleidsaccenten:
1. Méér Europese verantwoordelijkheid; 2. Focus op instabiele regio’s nabij Europa; 3. Preventie;
4. Ontwapening en wapenbeheersing; 5. Geïntegreerde benadering; 6. Samenwerking met de
private sector. Alle zes blijven – ook in de gewijzigde internationale veiligheidscontext – van
belang. Maar de wijze waarop invulling wordt gegeven aan deze accenten dient in een aantal
opzichten te worden aangepast aan de nieuwe werkelijkheid.
De eerste twee accenten van de IVS – meer Europese verantwoordelijkheid en een focus op
de instabiele, nabije regio’s - krijgen door de geschetste ontwikkelingen nog meer urgentie. Een
van de hoofdboodschappen van de IVS was dat Europa meer verantwoordelijkheid moet nemen en
meer moet investeren in stabiliteit in de eigen omgeving. De Oekraïne-crisis heeft eens te meer de
urgentie aangetoond van versterking van de Europese veiligheid. Europa moet zelf in staat zijn een
centrale rol te spelen bij het blussen van de branden bij de buren. De capaciteiten en de (nationale
en Europese) besluitvormingsprocessen voor EU-crisismanagement zijn echter nog onvoldoende
ontwikkeld om tijdig en adequaat het hoofd te kunnen bieden aan de grote uitdagingen in vooral de
nabije omgeving van de Unie. Hierbij moet ingezet worden op het oplossen van tekortkomingen
van de noodzakelijke strategische capaciteiten en verbetering van de planning en aansturing van
missies en operaties. Een andere complicerende factor is dat de belangen van de verschillende
lidstaten, juist waar het gaat om deze aan onze grenzen liggende landen, niet altijd overeenkomen.
Nederland is van mening dat er - binnen de grenzen van het EU-verdrag en binnen de door de EU
overeengekomen financiële kaders - al het mogelijke gedaan moet worden om te komen tot een zo
effectief en efficiënt mogelijk optreden van de Unie op veiligheids- en defensieterrein. Dat vraagt
om een versterking en verdieping van het Gemeenschappelijk Veiligheids- en Defensiebeleid
(GVDB), een grotere risk sharing en burden sharing van de Europese landen binnen de NAVO en
versterking van de defensiesamenwerking binnen Europa. Onder 4 zal op deze punten nader
worden ingegaan.
Ook het belang van preventie, het derde beleidsaccent van de IVS, wordt door de huidige
ontwikkelingen onderstreept. Europa en de internationale gemeenschap hebben zich te zeer laten
verrassen door de huidige crises. In EU-, NAVO-, VN- en OVSE-kader wordt daarom gewerkt aan
versterking van mechanismen voor ‘early warning’. We moeten de signalen die erop wijzen dat het
fout dreigt te gaan, beter leren herkennen, en daar vroegtijdiger op reageren. De meeste kansen
en tegelijkertijd de minst zichtbare successen liggen in de pre-conflict fase. De aanpak van
onderliggende oorzaken van conflicten maakt juist in deze fase het grootste verschil. Nederland
ondersteunt via strategische partners als International Crisis Group, het Department for Political
Affairs van de VN, het Centre for Humanitarian Dialogue, Interpeace en de Conflict Research Unit
van Clingendael de capaciteit in fragiele omgevingen om conflicten in een vroeg stadium te
7

wordt, met name in EU- en VN-kader, gelukkig ook steeds breder erkend. De recent verschenen
Leidraad geïntegreerde benadering gaat uitvoerig in op de Nederlandse visie terzake. De
samenwerking met niet-statelijke actoren als ngo’s en denktanks is daarbij steeds intensiever
geworden. De geïntegreerde aanpak is cruciaal voor een effectieve aanpak en loopt daarom als een
rode draad door alle onderstaande beleidsmaatregelen heen.
Voor alle accenten in de IVS, maar in het bijzonder voor de focus op instabiele regio’s, preventie en
wapenbeheersing, geldt dat de Nederlandse bijdrage sterk afhangt van de mate waarin Nederland
goed en vroegtijdig op de hoogte is van ontwikkelingen. De I&V-diensten spelen daarbij een
belangrijke rol. Dit onderstreept het belang van het werk van de I&V-diensten en de aansluiting
daarvan op het beleid.
Het laatste accent van de IVS ten slotte, was samenwerking met het bedrijfsleven. In de
internationale netwerksamenleving die is ontstaan, is op tal van fronten nauwe samenwerking met
het bedrijfsleven cruciaal. Of het nu gaat om de gevolgen van klimaatverandering, ontwikkelingen
in het cyberdomein of het veiligstellen van onze energievoorziening en transportroutes, dit zijn
onderwerpen die voor een belangrijk deel in het private domein liggen en vragen om een publiek-
private aanpak.
4. Concrete gevolgen voor het kabinetsbeleid
In deze paragraaf wordt de concrete inzet van het kabinet beschreven in reactie op de actuele
dreigingen aan de oost- en zuidflanken van Europa. Eerst wordt ingegaan op het beleid gericht op
de directe schil van instabiliteit rond Europa en enkele landen en regio’s in de bredere kring
daaromheen. Vervolgens wordt beschreven op welke wijze het kabinet inhoud wil geven aan het
streven naar meer Europese verantwoordelijkheid, een effectiever GVDB, grotere burden sharing
binnen de NAVO en een verbetering van de kwaliteit van vredesmissies- en operaties in VN- en EU-
kader.
Geografische focus op de ring van instabiliteit rond Europa
Oost-Europa
Door de annexatie van de Krim, de destabiliserende Russische activiteiten in en rond oost-Oekraïne
en het bredere Russische externe optreden is de relatie met Rusland fundamenteel geschaad. Het
vertrouwen is weg en het zal geruime tijd duren tot dat weer hersteld zal zijn. De Nederlandse
inzet is gericht op het bereiken van een duurzame oplossing voor het conflict in Oekraïne,
gebaseerd op stabilisatie van Oekraïne en op erkenning en herstel door Rusland van de territoriale
integriteit van zijn buurland. Dat is niet alleen cruciaal voor de toekomst van Oekraïne als
soevereine staat, maar ook van belang voor andere landen in de regio, in het bijzonder landen met
Russischsprekende minderheden, en voor de Europese veiligheid als zodanig. Voor een duurzame
oplossing worden meerdere sporen bewandeld, waarbij dialoog en druk centraal staan: het
politieke spoor, vooral via de EU en de OVSE, het sanctiespoor, voornamelijk in EU-kader, en het
veiligheidsspoor, in EU-, OVSE- (monitoring en grensobservatie) en NAVO-verband.
Bij het politieke spoor is een belangrijke taak weggelegd voor de OVSE, die als regionale veilig-
heidsorganisatie dankzij zijn inclusieve model bij uitstek gepositioneerd is om in de context van
Oekraïne te opereren. De OVSE speelt een bemiddelende rol in de Trilaterale Contactgroep, wat
geresulteerd heeft in de Minsk-akkoorden, en draagt bij aan de monitoring van deze akkoorden via
de Speciale Monitoring Missie en de Grensobservatie Missie. Nederland ondersteunt deze missies
met een personele en financiële bijdrage en steunt de OVSE in haar belangrijke bemiddelende rol.
Daarnaast ziet Nederland een belangrijke rol weggelegd voor de OVSE als platform voor intensieve
dialoog met Rusland over de veiligheidsordening in Europa. De Oekraïne-crisis roept fundamentele
vragen op over de beginselen van de slotverklaring van Helsinki (aan de vooravond van de
veertigste verjaardag ervan) en de vraag hoe om te gaan met de schending door een van de
OVSE-staten van de basisbeginselen van respect voor soevereiniteit en territoriale integriteit.
Continuering van het Helsinki +40 proces is in dit licht echter juist van belang. Juist nu is er
potentieel een belangrijke rol weggelegd voor dit proces. Daarbij moeten we niet meegaan in het
denken in negentiende eeuwse invloedssferen en zero sum denken. Nederland blijft handelen
vanuit de gedachte dat er gedeelde belangen zijn voor Rusland, Nederland en de rest van de we-
reld. Langdurige stabiliteit in Europa is bovendien alleen mogelijk als een modus vivendi met Rus-
land wordt gevonden.
9

draagt bij aan het Lebanon Syrian Crisis Trust Fund en steunt het Libanese leger met het oog op
stabilisatie.
Organisaties als ISIS en Al-Qa’ida zijn gebaat bij polarisatie en het aanwakkeren van een
ideologische strijd tussen moslims en het westen. De opmars van het jihadi salafisme onder ISIS
gaat gepaard met terroristische acties in Irak en Syrië, en mogelijk ook in westerse landen. Deze
ontwikkeling vergt concrete maatregelen op het gebied van terrorismebestrijding, maar ook het
onderkennen van en het ingaan op de complexe oorzaken die aan het jihadisme, en het daaruit
voortvloeiende terrorisme, ten grondslag liggen.
ISIS werpt zich op als de verdediger van de Soenni-Arabieren. Een effectieve bestrijding van ISIS
vereist het doorbreken van deze mythe en het geven van aandacht aan de diepere oorzaken van
radicalisering en conflicten. Deze zijn vaak gelegen in lokale omstandigheden en onvrede bij
achtergestelde bevolkingsgroepen vanwege economische en politieke uitsluiting. De beste
bestrijding van ISIS is aan terechte grieven van achtergestelde groeperingen tegemoet te komen
en te stimuleren dat met constructieve betrokkenheid van de gehele regio stappen worden gezet
naar inclusieve en effectieve bestuursvormen. En dat er – mede daardoor - betere economische
vooruitzichten komen voor jongeren uit deze landen, zodat zij kansen krijgen een normaal bestaan
op te bouwen. Dat vereist een lange-termijnaanpak op zowel politiek, humanitair, economisch als
OS-vlak.
In EU-verband is recent een brede contra-terrorismestrategie ontwikkeld. Deze richt zich op het
integreren van het Europese contra-terrorismebeleid in de bredere inspanningen van de
internationale gemeenschap in Syrië en Irak en de samenwerking met strategische partners, in het
bijzonder in de Golfregio. Belangrijke elementen van deze strategie zijn - mede op aandringen van
Nederland - het tegengaan van terrorismefinanciering, de aanpak van jihadstrijders en de
ondersteuning van een inclusieve Iraakse overheid. Op nationaal niveau is eind augustus het
integrale actieprogramma aanpak jihadisme gepresenteerd, dat door de Nationaal Coördinator
Terrorismebestrijding en Veiligheid (NCTV) wordt gecoördineerd. Dit actieprogramma anticipeert op
internationale en nationale ontwikkelingen. Het ziet onder meer op verbeterde mogelijkheden om
reisbewegingen van jihadisten tijdig te onderkennen en tegen te gaan, onder andere door de inzet
van bestuurlijke maatregelen. Nederland spant daarnaast zich in voor het vroegtijdig signaleren
van radicaliseringsprocessen en het adresseren van voedingsbodems voor (gewelddadig)
extremisme. Met initiatieven gericht op “countering violent extremism” (CVE), zowel op bilateraal,
EU- als VN-niveau, wordt getracht de voedingsbodems weg te nemen voor gewelddadige acties en
terrorisme. Ook is Nederland actief betrokken bij het International Institute for Justice and the Rule
of Law, dat zich richt op justitiële capaciteitsopbouw in onder andere Noord-Afrika en het Midden-
Oosten.
MOVP
Nederland zal zijn actieve beleid, zowel bilateraal, via de band van de EU, als in het kader van de
VN ten aanzien van het Midden-Oosten Vredesproces voortzetten, ter ondersteuning van een door
middel van onderhandelingen te bereiken twee-statenoplossing. Een duurzame oplossing op basis
van twee staten is van essentieel belang en verdient mede in het licht van de fragiele situatie in de
regio urgente aandacht. In de huidige context blijft Nederland samen met EU-partners inzetten op
de-escalatie en hervatting van vredesonderhandelingen tussen Israël en de Palestijnen.
Libië
Een failed state aan de grenzen van Europa vormt een groot risico. Stabilisatie van Libië is van
groot belang voor Nederland en de EU, met name ook voor de zuidelijke lidstaten die zich
geconfronteerd zien met een toestroom van vluchtelingen uit het door burgeroorlog verscheurde
land. De problematiek in Libië staat hoog op de internationale agenda. De VN heeft daarbij op dit
moment het voortouw. Nederland steunt de internationale bemiddelingspogingen onder leiding van
speciaal VN-gezant León. De nadruk van de werkzaamheden ligt op het faciliteren en bevorderen
van een inclusieve en transparante nationale dialoog. Ook de EU zoekt actief naar mogelijkheden
om bij te dragen aan het stabilisatieproces. De EU-missie EUBAM Libië, gericht op
capaciteitsopbouw van grensbewaking, kan in de huidige politieke en veiligheidssituatie geen
effectieve uitvoering geven aan haar mandaat. In december 2014 komt er een Strategic Review
van de missie. Op basis daarvan zal in Europees verband over de toekomst van de missie worden
besloten. Ook buigt de EU zich over alternatieven om stabilisatie te bevorderen. Daarbij wordt
onder meer gekeken naar sancties gericht op partijen en individuen die het vredesproces
frustreren.
11

Afghanistan
Met alle aandacht voor de crises in de directe omgeving van Europa, mag Afghanistan niet uit het
oog worden verloren. Voorkomen moet worden dat het land weer een vrijplaats wordt voor
terroristische elementen die zowel de Afghaanse bevolking als de internationale rechtsorde
bedreigen. De internationale gemeenschap heeft de afgelopen tien jaar ingezet op het verbeteren
van de kwaliteit van leger en politie, op het verbeteren van de mensenrechtensituatie, in het
bijzonder vrouwenrechten, en op het verbeteren van het rechtssysteem in Afghanistan. Deze
inspanningen hebben vruchten afgeworpen, maar de situatie in Afghanistan is broos. Corruptie,
slecht bestuur en drugsproductie- en handel blijven de toekomst van Afghanistan bedreigen.
Verdere capaciteitsopbouw van politie en leger zijn belangrijke voorwaarden voor veiligheid en
herstel van de rechtsstaat in Afghanistan. Nederland zal daarom met maximaal honderd militairen
deelnemen aan de nieuwe NAVO-missie Resolute Support die zich richt op het trainen, adviseren
en assisteren van de Afghan National Security Forces (ANSF). Ook zal Nederland de komende jaren
bijdragen aan de financiering van de politie en het leger van Afghanistan. Nederland draagt
daarnaast de komende jaren bij aan het Afghanistan Reconstruction Trust Fund, een fonds
waarmee de Wereldbank investeert in de economie, infrastructuur, onderwijs, gezondheidszorg en
capaciteitsopbouw. Ten slotte draagt Nederland bij aan versterking van de rechtsstaat in
Afghanistan, waarbij de positie van vrouwen bijzondere aandacht krijgt.
Midden-Amerika en het Caribisch gebied
Naast het bovenstaande blijft er een actieve inzet op de veiligheidssituatie in Midden-Amerika en
het Caribisch gebied, in aansluiting op de EU-veiligheidsstrategie voor deze regio. Deze inzet komt
uitgebreid aan bod in de op 19 september jl. aan de Eerste Kamer aangeboden Beleidsbrief
veiligheid Midden-Amerika en het Caribisch gebied. Sinds het verschijnen van de IVS is de
stabiliteit in de regio niet verbeterd. De spill-over effecten van georganiseerde internationale
criminaliteit, onder meer op het terrein van drugshandel, en de relatief instabiele economische
situatie kunnen negatieve gevolgen voor de Nederlandse Koninkrijksdelen in de regio met zich
meebrengen. Blijvende aandacht voor de ontwikkelingen in de regio is daarom nodig.
Meer Europese verantwoordelijkheid
De aard van de conflicten in onder andere het Midden-Oosten, Noord-Afrika en sub-Sahara Afrika
en het geïntegreerde type missies waar in deze context behoefte aan bestaat vragen om een
geïntegreerde en doelmatige aanpak in EU- of VN-kader. De EU heeft hier een bijzondere
verantwoordelijkheid. Zowel in EU- als in VN-kader zal geïnvesteerd moeten worden in de kwaliteit
van de mechanismen voor crisismanagement. Ook in NAVO-verband zullen de Europese landen
meer verantwoordelijk moeten tonen voor het waarborgen van hun veiligheid. Er zal daarbij meer
aandacht moeten uitgaan naar de collectieve verdediging en naar een evenwichtige
lastenverdeling.
Versterking van het Gemeenschappelijk Veiligheids- en Defensiebeleid
De internationale veiligheidscontext noopt tot een versterking van het GVDB. De complexiteit van
de dreigingen en conflicten in de directe en verder gelegen nabuurregio van Europa, en de
onderliggende oorzaken hiervan, vragen meer dan ooit om een geïntegreerde en doelmatige
aanpak op Europees niveau. Met de Europese Raad van december 2013 is nieuw momentum
ontstaan voor de versterking van vooral de militaire aspecten van het GVDB. Uit deze Raad zijn
opdrachten voortgevloeid op drie hoofdthema’s: grotere effectiviteit, zichtbaarheid en impact van
het GVDB (onder andere door een efficiëntere en effectievere geïntegreerde benadering van EU-
crisismanagement), capaciteitsversterking (onder andere door pooling and sharing en lange termijn
defensieplanning in nauwe afstemming met de NAVO) en versterking van de Europese
defensiemarkt en –industrie. Momenteel wordt concreet invulling gegeven aan deze opdrachten.
Bij deze Raad heeft de Hoge Vertegenwoordiger (HV) voor het Buitenlands- en Veiligheidsbeleid de
opdracht meegekregen om in de loop van 2015 in nauwe samenspraak met lidstaten en de
Commissie een analyse te maken van de veranderingen in de Europese veiligheidsomgeving en de
effecten ervan voor de Unie. De huidige Europese Veiligheidsstrategie dateert uit 2003 en beziet de
wereld nog hoofdzakelijk door een 9/11-bril. De tijd lijkt rijp voor een nieuwe strategie. Deze zal de
kaders moeten bieden voor de noodzakelijke prioritering binnen het GVDB, voor institutionele
herijking (vooral reorganisatie en versterking van crisismanagementstructuren) en allocatie van
middelen. Dit moet leiden tot betere coördinatie en efficiëntere inzet van civiele missies en militaire
operaties binnen het GVDB, het diplomatieke, handels- en OS-instrumentarium van de EU. Een
13

soortgelijke conferenties georganiseerd. De uitkomsten van deze regionale bijeenkomsten worden
gepresenteerd tijdens de volgende top en marge van de AVVN in 2015.
Bij VN- en EU-missies - en het bepalen van de Nederlandse bijdrage daaraan – dient ook oog te
zijn voor de effecten van opkomende, grensoverschrijdende georganiseerde criminaliteit, al dan
niet direct gericht op Nederland of West-Europa. Het versterken van lokale en regionale
rechtsstaatsstructuren dient dan ook met nadruk in de opzet van missies te worden betrokken. Bij
de investering in de kwaliteit van vredesmissies en -operaties is het ten slotte van belang de lessen
uit het verleden niet uit het oog te verliezen. De ervaring van de afgelopen jaren leert dat
vredesopbouw en institutionele ontwikkeling niet van buiten op te leggen zijn. Het is zaak dat de
internationale gemeenschap in lijn met de ‘New Deal’ voor fragiele staten contextbewust de juiste
lokale ontwikkelingen ondersteunt.
Bescherming van burgers en menselijke veiligheid
Burgers zijn steeds vaker het slachtoffer van instabiliteit en gewapend conflict. VN-missies
besteden hier terecht steeds meer aandacht aan. Bescherming van burgers maakt steeds vaker
deel uit van het mandaat van missies. In de praktijk blijkt uitvoering van een dergelijk mandaat
echter vaak niet eenvoudig. VN-missies staan voor grote uitdagingen in het veld op het gebied van
capaciteit, maar ook verschillen in interpretaties van het mandaat en gebrekkige
verantwoordelijkheid van lokale autoriteiten liggen hier onder andere aan ten grondslag. Burgers
trekken hierdoor nog te vaak aan het kortste eind.
De Secretaris-Generaal van de VN heeft het belang van bescherming van burgers en menselijke
veiligheid tot een van de belangrijkste prioriteiten van VN-missies gemaakt. VN -missies hebben
immers ook een advocacy en onderzoeksrol. In de strategische toetsing van VN-operaties zal deze
prioriteit hoog op de agenda staan. Nederland steunt dit beleid actief, ook in de praktijk, door het
aanbieden van trainingen voor VN-personeel, door inbreng van expertise op het gebied van
bescherming van burgers in missies en – daarmee - het bevorderen van civiel-militaire
samenwerking in missies om effectiever aan de veiligheidsbehoeften van burgers te kunnen
voldoen. Tevens wil Nederland voorkomen dat er burgerslachtoffers vallen, door in te zetten op
conflictpreventie. Dat gebeurt zowel op lokaal niveau, door het steunen van
conflictresolutiemechanismen in gemeenschappen via NGO’s, als op nationaal niveau, door
bemiddeling en vredesbesprekingen, bijvoorbeeld via het Department of Political Affairs van de VN.
Ook de inzet om de rechtsorde te herstellen via capaciteitsopbouw in conflictsituaties en fragiele
staten draagt bij aan het voorkomen van burgerslachtoffers. In de Centraal-Afrikaanse Republiek
financiert Nederland bijvoorbeeld het herstel van de strafrechtketen, om geweld tegen burgers en
straffeloosheid tegen te gaan.
Op het gebied van Responsibility to Protect (R2P) heeft Nederland als een van de eerste landen een
nationaal Focal Point ingesteld. Vanwege het belang dat Nederland hecht aan bescherming van
burgers, is dit in 2014 ook expliciet toegevoegd aan het artikel 100 Toetsingskader voor militaire
missies.
Bijzondere aandacht is nodig voor de positie van vrouwen. Nederland steunt de implementatie van
VN-resolutie 1325 inzake vrouwen, vrede en veiligheid. Specifieke onderwerpen zijn de
bescherming van vrouwen tegen seksueel geweld in conflictsituaties en het bevorderen van de rol
van vrouwen in politieke en verzoeningsprocessen. Nederland steunt het werk van de speciale VN-
gezant op dit terrein. Troepenleveranciers voor VN-missies worden met Nederlandse steun door
UN-Women getraind in bescherming van burgers en het bestrijden van seksueel geweld in
conflictsituaties. In NAVO-verband is een belangrijke aanzet gegeven met het Actieplan van de
NAVO en partnerlanden in de Euro-Atlantische Partnerraad en de benoeming van een Nederlandse
diplomate als Speciaal Vertegenwoordiger van de NAVO voor vrouwen, vrede en veiligheid. Het
Actieplan voorziet in betere bewustwording en training van spelers in de veiligheidssector
voorafgaand aan en tijdens operaties en missies.
Burgerslachtoffers van geweld in conflictsituaties hebben groot belang bij gerechtigheid. Het
onderzoeken en vervolgen van internationale misdrijven, waaronder oorlogsmisdrijven en
misdrijven tegen de menselijkheid, is ook om deze reden cruciaal. Nederland speelt internationaal
een belangrijke rol bij het bestrijden van straffeloosheid als gastland van diverse internationale
tribunalen. Ook zet Nederland zich actief in voor het bevorderen van onderzoek naar en het
verzamelen van bewijsmateriaal van internationale misdrijven, onder andere in Syrië. Nederland is
enige tijd geleden een discussie gestart ter verbetering van de strafrechtelijke samenwerking
tussen staten op het gebied van internationale misdrijven. Het streven is te komen tot een
15

“Foreign terrorist fighters”
Hoewel radicaliseringsprocessen vaak specifieke lokale oorzaken hebben, kunnen terroristische
ideologieën zich buiten deze context als een olievlek verspreiden naar andere delen van de wereld.
Ook het fenomeen van “foreign terrorist fighters” laat zien dat nationale en internationale
veiligheidsvraagstukken steeds vaker samenvallen. Een bredere aanpak die dit weerspiegelt, is
nodig om de problematiek van “foreign terrorist fighters” beter te kunnen indammen. NCTV en
Buitenlandse Zaken werken daarom heel nauw samen, ook internationaal. Buitenlandse Zaken
heeft sinds oktober dit jaar een speciale Contraterrorisme-ambassadeur om internationaal beter op
geëigend niveau te kunnen afstemmen over deze belangrijke thematiek.
Het is zaak om bij de aanpak van “foreign terrorist fighters” steeds de juiste balans te vinden
tussen concrete repressieve maatregelen, die de directe dreigingen aanpakken, en preventieve
maatregelen die gericht zijn op het wegnemen van grondoorzaken en verdere radicalisering helpen
voorkomen. Daarbij zal aandacht worden besteed aan het voorkomen van stigmatisering van
bevolkingsgroepen maar ook van (groepen van) individuen. Een goed voorbeeld een dergelijke
balans is het door Nederland geïnitieerde memorandum in het kader van het Global Counter
Terrorism Forum (GCTF) betreffende “foreign terrorist fighters”, dat zowel het voorkomen, opspo-
ren, vervolgen als het re-integreren van deze personen centraal stelt.
Het GCTF is een informeel platform van vijftien westerse en vijftien niet-westerse landen.
Nederland heeft in dit forum samen met Marokko een leidende rol genomen bij het bevorderen van
een multidisciplinaire aanpak van jihadreizigers. Het belang hiervan is door de VN Veiligheidsraad
erkend in resolutie 2178 (2014) over Foreign Terrorist Fighters. Het onderwerp is daarmee
internationaal geagendeerd. Nederland zal de komende jaren zijn leidende rol op dit dossier
voorzetten.
Global issues
Klimaatverandering zal de mondiale agenda steeds sterker gaan beïnvloeden.
Grondstoffenschaarste, landdegradatie, behoefte aan vruchtbare landbouwgronden en een
groeiende consumptie vormen een potentiële bron voor conflicten of kunnen als multiplier werken
voor bestaande spanningen. De opwarming van de aarde werkt negatief door op ecosystemen.
Klimaatverandering leidt tot meer extreme weersomstandigheden. Ook waterschaarste vormt een
groeiend probleem. Dit alles leidt tot een toenemend gevaar van rivaliteit tussen landen en het
opkomen van resource nationalism.
Ook los van klimaatverandering is grondstoffenschaarste een toenemend relevant thema. Te
denken valt aan de groeiende mondiale vraag naar zeldzame aardmetalen. Gebrek aan toegang tot
energie houdt armoede in grote delen van de wereld in stand. Torenhoge subsidies op fossiele
brandstoffen leiden tot economische ontwrichting, paradoxaal genoeg juist in landen die fossiele
bronnen exporteren, zoals Noord-Afrika en het Midden-Oosten. Landen of regio’s met een hoge
concentratie aan grondstoffen zijn van strategisch belang. Daarmee samenhangend maakt
economische afhankelijkheid van grondstoffenwinning landen kwetsbaar voor politieke instabiliteit.
Diplomatieke betrekkingen zijn erop gericht te voorkomen dat landen hun olie- en gasvoorraden
voor geopolitieke doeleinden inzetten, al is dat niet altijd te voorkomen, zoals de recente
ervaringen met Rusland leren. Schaarste en natuurrampen die ontstaan als gevolg van
klimaatverandering kunnen leiden tot migratiestromen en politieke en sociale onrust in
verschillende delen van de wereld. Klimaat-, water- en grondstoffenproblemen kunnen conflicten
veroorzaken of verhevigen en moeten dus onderdeel uitmaken van systemen van early warning.
Het opbouwen van een voldoende weerbare bevolking in rurale en dichtbevolkte gebieden tegen de
gevolgen van klimaatverandering vormt de uitdaging voor de komende decennia en past binnen
een toekomstgericht buitenlandbeleid. Nederland kan zijn verantwoordelijkheid voor een leefbare
en duurzame wereld onder andere nemen door onze kennis en expertise in te zetten om zo
instabiliteit elders te helpen voorkomen.
17

