> Retouradres Postbus 20350 2500 EJ  Den Haag 
De Voorzitter van de Tweede Kamer 
Bezoekadres: 
der Staten-Generaal 
Rijnstraat 50 
2515 XP  Den Haag 
Postbus 20018 
www.rijksoverheid.nl 
2500 EA DEN HAAG 
Kenmerk 
361035-119747-J 
 
Bijlage(n) 
1 
Correspondentie uitsluitend 
 
richten aan het retouradres 
met vermelding van de 
datum en het kenmerk van 
deze brief. 
Datum       28 april 2014  
 
Betreft Rapport Inspectie Jeugdzorg over Kwaliteit van de 
jeugdzorg in Caribisch Nederland 
 
 
 
 
 
 
 
Geachte voorzitter, 
Hierbij ontvangt u het door de Inspectie Jeugdzorg opgestelde rapport ‘Kwaliteit 
van de jeugdzorg in Caribisch Nederland’. 
 
Conclusies en aanbevelingen van de Inspectie Jeugdzorg 
Op grond van het eind 2013 verrichte onderzoek concludeert de inspectie dat drie 
jaar na de overgang van de Nederlandse Antillen naar Caribisch Nederland op alle 
drie de eilanden instellingen voor jeugdzorg aanwezig zijn. De culturele en sociaal-
economische situatie in Caribisch Nederland verschilt van Europees Nederland. 
Veel voorzieningen die in Europees Nederland bestaan ontbreken. Niettemin is het 
de medewerkers van Jeugdzorg en Gezinsvoogdij Caribisch Nederland (JGCN) 
gelukt om in slechts enkele jaren een aanbod van jeugdzorg op te zetten, waarin 
het geven van praktische hulp voorop staat. De inspectie ziet tegelijkertijd dat er 
nog flinke stappen nodig zijn om de kwaliteit van jeugdzorg te verbeteren. De 
inspectie doet daarover aanbevelingen ten aanzien van JGCN en ten aanzien van 
de twee gesubsidieerde residentiële voorzieningen: het Langverblijfhuis en Kas pa 
Hoben ku Futuro.  
Daarnaast doet de inspectie aan mij de aanbeveling om - in overleg met de 
staatssecretaris van Veiligheid en Justitie in verband met diens politieke 
verantwoordelijkheid voor de uitvoering van de (gezins)voogdij - ervoor zorg te 
dragen dat JGCN een ontwikkelplan opstelt waarin stapsgewijs, binnen een 
acceptabele en haalbare termijn, wordt toegewerkt naar een betere kwaliteit van 
jeugdzorg en (gezins)voogdij. Voorts beveelt de inspectie mij aan om de 
voortgang van de uitvoering van het ontwikkelplan door middel van periodieke 
monitoring te volgen en zo nodig bij te sturen. Ten aanzien van de twee 
gesubsidieerde residentiële voorzieningen beveelt de inspectie mij aan ervoor zorg 
te dragen dat de door de inspectie geformuleerde aanbevelingen worden opgepakt 
en worden ingevoerd in de praktijk. 
 
  

