Toetsingskader vrijstelling en nultarief ABB op zonnepanelen, zonnecollectoren 
en windturbines in Caribisch Nederland 
1. Is sprake van een heldere probleemstelling? 
Elektriciteit is kostbaar op de Bonaire, Sint Eustatius en Saba (“BES-eilanden”). Het merendeel van 
de elektriciteit op de BES-eilanden wordt opgewekt met fossiele brandstoffen. De prijs van  
fossiele brandstoffen is de afgelopen tijd fors toegenomen, hetgeen de al bestaande 
armoedeproblematiek op het eiland verergert. Mogelijk helpt een versnelde overstap naar duurzame 
elektriciteit het leven betaalbaar te houden. In ieder geval zou het de BES-eilanden helpen minder 
afhankelijk van de (buitenlandse) energiemarkt te worden. Een dergelijke versnelde overstap komt 
ook de lokale natuur ten goede. Natuur is essentieel voor de economieën van de BES-eilanden. 
Ecotoerisme vormt immers een belangrijke pijler van voornoemde economieën (vooral Bonaire en 
Saba profileren zich thans als “Blue Destination”; toerisme op een ecologisch verantwoorde wijze). 
Ook het welzijn van de inwoners van de eilanden wordt direct beïnvloed door de natuur.  
2. Is het te bereiken doel helder en eenduidig geformuleerd? 
Het kabinet wil het gebruik van fossiele brandstoffen sterk verminderen. Fossiele brandstoffen 
fluctueren sterk in prijs, zijn slecht voor het klimaat en maken de economieën van de BES-eilanden 
afhankelijk van het buitenland. Zoals reeds vermeld, wordt het merendeel van de elektriciteit op de 
BES-eilanden opgewekt met fossiele brandstoffen. Doel is om de energiesector op de BES-eilanden 
– zonder het totale energieaanbod te verminderen - minder fossiele brandstoffen te laten gebruiken, 
danwel niet meer dan noodzakelijk. Feitelijk betekent dit dat het energieaanbod op de BES-eilanden 
moet verduurzamen. Uiteraard onder de voorwaarde dat de elektriciteitsnetten op de BES-eilanden 
betrouwbaar blijven. Dat wil zeggen dat elektriciteit op toegankelijk blijft, spanningsschommelingen 
binnen een acceptabele bandbreedte blijven en de kans op een ‘black-out’ gering is.  
3. Kan worden aangetoond waarom financiële interventie noodzakelijk is? 
Fossiele brandstoffen moeten uitgefaseerd worden. Echter, dit moet op een zodanige wijze 
plaatsvinden dat de continuïteit en/of betrouwbaarheid van de elektriciteitsvoorzieningen op de BES-
eilanden niet in gevaar komt. Naar verwachting kan het laatste beter met financiële maatregelen 
dan niet-financiële maatregelen bewerkstelligt worden.  
Voorlichting, een verbod op fossiele brandstoffen en/of gereguleerde elektriciteitsprijzen kunnen 
investeringen in duurzame elektriciteit niet garanderen. Investeringen in duurzame elektriciteit 
vinden namelijk in beginsel enkel plaats indien deze rendabel zijn. Financiële maatregelen zijn een 
geschikt middel om bepaalde investeringen rendabeler te maken.  
Een andere optie is om particulieren en ondernemers op de BES-eilanden te verplichten om 
zonnepanelen, zonnecollectoren en/of windturbines te installeren. Echter, daar veel particulieren en 
ondernemers op de BES-eilanden - waaronder ook elektriciteitsbedrijven - over beperkte financiële 
middelen beschikken, is een dergelijke verplichting – zonder veel uitzonderingen - moeilijk te 
implementeren (e.g. zonnepanelen op goedkope nieuwbouw).  
Tot slot zij opgemerkt dat niet-financiële maatregelen in strijd met het concordantiebeginsel kunnen 
zijn. In artikel 39 van het Statuut voor het Koninkrijk der Nederlanden staat dat het burgerlijk recht, 
het handelsrecht en het strafrecht in Nederland, Aruba, Curaçao en Sint Maarten zoveel mogelijk op 
overeenkomstige wijze worden geregeld. Gelet op het voorgaande, kunnen niet-financiële 
maatregelen niet zonder meer op de BES-eilanden geïmplementeerd worden. In ieder geval niet, 
zonder dat dergelijke niet-financiële maatregelen ook in Europees Nederland geïmplementeerd 
worden. Het concordantiebeginsel is in beginsel niet van toepassing op het belastingrecht.  
4. Kan worden aangetoond waarom een subsidie de voorkeur verdient boven een heffing? 
De elektriciteitsmarkt op de BES-eilanden is niet groot genoeg voor meerdere (grote) 
elektriciteitsbedrijven. Hierdoor is de elektriciteitsmarkt op de BES-eilanden (vrij) monopolistisch. 
Ten gevolge hiervan kunnen elektriciteitsbedrijven een heffing op elektriciteit welke opgewekt is met 
fossiele brandstoffen naar verwachting zonder al te grote problemen doorberekenen aan klanten. 
Aldus bestaat de reële kans dat een dergelijke heffing niet enkel geen (extra) investeringen in 
duurzame energie oplevert maar ook de armoedeproblematiek op de eilanden verergert.   

