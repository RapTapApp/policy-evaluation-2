Bijlage 2 - Reisverslag werkbezoek Caribisch Nederland  
 
Van 8 tot en met 13 mei jl. heb ik een bezoek gebracht aan Saba, Sint Eustatius en Bonaire, om 
mij een beter beeld te vormen van de armoedeproblematiek op de eilanden en om kennis te maken 
met inwoners, bestuurders en relevante organisaties op het gebied van Sociale Zaken en 
Werkgelegenheid. Met deze brief breng ik beknopt verslag uit van dit werkbezoek.  
 
Armoede   
De armoede in Caribisch Nederland en handelingsperspectieven om deze terug te dringen, was het 
dwarsdoorsnijdende thema bij vrijwel alle gesprekken en werkbezoeken tijdens dit 
kennismakingsbezoek.  
 
In gesprekken met de bestuurders van de openbare lichamen en de eilandsraden, die ik op elk 
eiland heb gevoerd, kwamen zonder uitzondering de hoge kosten van levensonderhoud veelal als 
eerste aan de orde. De zorgen daarover zijn duidelijk toegenomen als gevolg van mondiale 
ontwikkelingen, met name de fors gestegen energiekosten. Over de energietoeslag voor 
huishoudens met lage inkomens, een regeling die ook voor Caribisch Nederland geldt en door de 
openbare lichamen zal worden uitgevoerd, heb ik in dit kader met bestuurders gesproken. 
Specifieke kostenposten die op de eilanden veel zorgen baren, zijn de kosten voor huisvesting, van 
levensmiddelen en van het vervoer tussen de eilanden, mede als gevolg van recente prijsstijgingen 
bij WinAir. Maar ook andere zaken die het leven en ondernemen in Caribisch Nederland kostbaar 
maken, zoals het gebrek aan financiële en notariële dienstverlening, kwamen aan bod, ook in de 
gesprekken die ik met ondernemers en hun vertegenwoordigers heb gevoerd.    
 
De inkomenssituatie van inwoners is een tweede thema dat nadrukkelijk aan de orde is gekomen. 
Veel inwoners van Caribisch Nederland moeten rondkomen van twee of soms zelfs drie banen, iets 
wat ik ook in persoonlijke gesprekken met inwoners heb ervaren. De gesprekspartners op de 
eilanden drukten me op het hart om vaart te maken met het realiseren van het ijkpunt sociaal 
minimum. Hierbij werd ook regelmatig van verschillende kanten aangegeven dat er ruimte zou zijn 
om het Wettelijk minimumloon (Wml) wezenlijk verder te verhogen.  
 
Arbeidsbemiddeling en het bevorderen van ondernemerschap als een manier om inwoners te 
helpen om een (beter) inkomen te verwerven, kwam ook aan de orde. Daarbij vroegen de 
gesprekspartners – naast bestuurders en eilandsraden, ook uitvoerende organisaties, zoals de 
Saba Reach Foundation op Saba en het Plenchi di Trabou op Bonaire – ook aandacht voor inwoners 
die alleen met extra begeleiding de stap zouden kunnen zetten naar betaald werk, al dan niet bij 
een reguliere werkgever. Op Saba en Sint Eustatius heb ik in dat kader toegezegd om te 
ondersteunen bij pilotprojecten met betrekking tot een sociale werkplaats.  
 
Ten slotte heb ik met de eilanden gesproken over manieren om beter samen te werken bij het 
bestrijden van armoede. Dit mede naar aanleiding van een werkbezoek met Akseso, de nieuwe 
uitvoeringsorganisatie in het sociaalmaatschappelijke domein op Bonaire, waarbij ik van dichtbij, 
tijdens huisbezoeken, een beter beeld heb gekregen van de ernst van de armoedeproblematiek op 
Bonaire en de inzet van het openbaar lichaam om armoede te bestrijden.  
 
Ook heb ik gesproken over de samenwerking tussen de RCN-unit SZW (de uitvoeringsorganisatie 
van SZW in Caribisch Nederland) en de openbare lichamen en hun uitvoeringsorganisaties. Daarbij 
heb ik aangegeven te hechten aan een goede samenwerking om dienstverlening te optimaliseren 
en elkaar tijdig te informeren over de uitwerking van beleid in de praktijk. Hierbij is ook de 
mogelijkheid van overheveling van de bijzondere onderstand naar de openbare lichamen ter sprake 
gekomen. Dat is wat mij betreft zeker een optie, zodra de uitvoering van de zijde van het openbaar 
lichaam daarvoor op orde is. In het geval van het openbaar lichaam Saba geldt dat zij deze taak al 
op korte termijn zou kunnen overnemen. Hiervoor dient nog slechts een eilandsverordening te 
worden aangenomen.  
 
Sociale dialoog 
Op Sint Eustatius heb ik gesproken met een vertegenwoordiger van de Central Dialogue Statia en 
op Bonaire met de verschillende geledingen van de Centraal Dialoog Bonaire. Daarnaast heb ik een 

