1. Eenmalige energietoeslag voor lage inkomens 
Op 10 december 2021 heeft het kabinet besloten om een eenmalige energietoeslag voor 
huishoudens met een laag inkomen mogelijk te maken, uit te voeren door gemeenten. Het gaat 
daarbij om een richtbedrag van 200 euro per huishouden.  
De groep huishoudens die door de stijging van de energierekening mogelijk in de knel komt, is 
naar verwachting dermate groot, dat het voor gemeenten niet uitvoerbaar is om al deze 
huishoudens via het maatwerk van de individuele bijzondere bijstand financiële ondersteuning te 
bieden. Het kabinet is in samenspraak met de VNG, Divosa en gemeenten tot de conclusie 
gekomen dat alleen een meer generieke oplossing via de categoriale bijzondere bijstand 
uitvoerbaar is voor gemeenten. Anders dan bij de verstrekking via de individuele bijzondere 
bestand behoeven gemeenten dan niet vast te stellen dat het huishouden ook daadwerkelijk is 
geconfronteerd met een sterk gestegen energierekening en dat het huishouden deze sterk 
gestegen energierekening financieel niet kan dragen. Verstrekking via de categoriale bijzondere 
bijstand is daarmee aanzienlijk minder complex en arbeidsintensief. Hiermee kan het beroep op de 
individuele bijzondere bijstand deels worden voorkomen en de druk op gemeenten worden 
verlicht. 
Om verstrekking via de categoriale bijzondere bijstand mogelijk te maken, wordt op het ogenblik 
een wetswijziging voorbereid. Door middel van een wijziging van de Participatiewet krijgen 
gemeenten de bevoegdheid om in het jaar 2022 via de categoriale bijzondere bijstand een 
eenmalige energietoeslag toe te kennen aan huishoudens met een laag inkomen. Het college krijgt 
de bevoegdheid om zelf nader invulling te geven aan wat onder een “laag inkomen” moet worden 
verstaan. Het ligt daarbij voor de hand dat het college een inkomensgrens definieert in de vorm 
van een percentage van de van toepassing zijnde bijstandsnorm. De gemeente kan daarbij 
aansluiten bij de doelgroep van de bijzondere bijstand en het lokale gemeentelijk minimabeleid. 
Gemeenten behoeven geen rekening te houden met de vermogenspositie van huishoudens. 
Op uitdrukkelijk verzoek van gemeenten krijgen gemeenten de bevoegdheid om de eenmalige 
energietoeslag ook ambtshalve te verstrekken, dus zonder schriftelijke aanvraag. Op deze wijze 
kan de gemeente een relatief groot deel van de doelgroep snel bedienen zonder dat de 
betrokkenen hier iets voor behoeven te doen. Het kan daarbij gaan om bijstandsgerechtigden, 
maar ook om andere huishoudens met een laag inkomen waarvan de getoetste inkomensgegevens 
bij de gemeente bekend zijn, bijvoorbeeld in het kader van de bijzondere bijstand of het 
gemeentelijk minimabeleid. Huishoudens met een laag inkomen aan wie de energietoeslag niet 
ambtshalve kan worden toegekend, kunnen via een aanvraag bij de gemeente in aanmerking 
komen voor de tegemoetkoming. 
Ik wil samen met de VNG en Divosa een uniforme uitvoering van de eenmalige energietoeslag 
zoveel mogelijk bevorderen door het opstellen van (niet-bindende) richtlijnen, bijvoorbeeld ten 
aanzien van de doelgroep en het richtbedrag van de tegemoetkoming. Daarbij bezie ik nog de 
mogelijkheden om gemeenten bij de uitvoering van de eenmalige energietoeslag te ondersteunen, 
bijvoorbeeld door het opstellen van voorbeelden van beleidsregels en beschikkingen. 
Het kabinet heeft voor de eenmalige energietoeslag een budget gereserveerd van 200 miljoen 
euro in 2022. Hiervan zal maximaal 1 miljoen euro voor Caribisch Nederland worden bestemd. Met 
dit budget, bedoeld voor zowel de te verstrekken energietoeslagen als de uitvoeringskosten, kan 
een eenmalige energietoeslag van 200 euro aan circa 800.000 huishoudens worden verstrekt. 
Mochten de omstandigheden daartoe aanleiding geven, kunnen SZW en VNG opnieuw met elkaar 
in gesprek gaan. 
Het bedrag van 200 miljoen euro zal worden toegevoegd aan het gemeentefonds. De financiering 
via het gemeentefonds betekent dat gemeenten geen aparte financiële verantwoording aan het 
Rijk behoeven af te leggen. 
Het toekennen van een eenmalige energietoeslag in het jaar 2022 is een bevoegdheid van 
gemeenten en geen verplichting. Ik wil niettemin gemeenten nadrukkelijk oproepen ook 
daadwerkelijk gebruik te maken van die bevoegdheid. 
 

Zie hier de link naar het stappenplan. 
 
2. Follow up handreiking Simpel Switchen van dagbesteding naar werk 
 
Na een eerste handreiking in 2019 wordt in deze handreiking van 2021 een update gegeven van 
de werkwijze en resultaten van de gemeenten Amsterdam, Almere en Oss en de regio Rijk van 
Nijmegen bij het simpel switchen tussen dagbesteding en werk. De handreiking dient ter inspiratie 
en ondersteuning van andere gemeenten.   
Zelf aan de slag met Simpel Switchen tussen dagbesteding en werk? In de handreiking staat een 
(niet uitputtende) lijst met aandachtspunten en zijn de gegevens van de contactpersonen van de 
hierboven genoemde gemeenten en regio opgenomen. Zie hier voor de handreiking Simpel 
switchen van dagbesteding naar werk.  
 
Als u meer wilt weten over Simpel Switchen kunt u de website www.simpel-switchen.nl bezoeken.  
 
4.  Ondersteuning van kwetsbare jongeren naar vervolgonderwijs of werk 
 
Met het doorlopen van het aanvullend sociaal pakket en met het Nationaal Programma Onderwijs 
is de Aanpak Jeugdwerkloosheid verlengd tot en met 2022. Ook dit jaar worden middelen verstrekt 
aan gemeenten en scholen om jongeren in een kwetsbare positie te ondersteunen naar 
vervolgonderwijs of werk. Een infographic over de maatregelen in de aanpak is hier te vinden. 
 
Webinars 
In de komende maanden worden kenniswebinars voor de uitvoerende partijen georganiseerd over 
thema’s als gegevensdeling, jongeren buiten beeld en jongerenparticipatie. Uitnodigingen hiervoor 
worden via de bekende netwerken verspreid. Ook worden rapporten met gerichte uitvoeringstips 
over deze thema’s opgeleverd. 
 
Op 16 maart organiseren Ingrado, MBO Raad, en Jeugdzorg Nederland een webinar waarin 
handvatten gegeven worden met betrekking tot de uitwisseling van persoonsgegevens van 
jongeren (16-27 jaar) binnen het domein arbeid (werk & inkomen, participatie en werkgevers). Ze 
nemen deelnemers mee in het stappenplan ‘informatie delen’ waar ook uitgewerkte casussen aan 
bod komen uit het servicedocument. De bijeenkomst is bedoeld voor medewerkers uit het mbo, 
RMC, gemeenten en uitkeringsinstanties en de jeugdzorg. Aanmelden voor het webinar kan hier.   
 
Praktijkgericht onderzoek 
Eind 2021 is onderzoeksbureau Regioplan gestart met een praktijkgericht onderzoek naar de 
ervaringen met de maatregelen uit de Aanpak Jeugdwerkloosheid. Hiervoor zal op verschillende 
manieren gesproken worden met betrokkenen in de praktijk en met jongeren zelf. In mei wordt 
een tussenrapportage verwacht. Het eindrapport verschijnt eind 2022. 
 
5. Invoering nieuwe studietoeslag 
 
In het SZW Gemeentenieuws 2021-8 is bericht dat de Tweede Kamer met algemene stemmen het 
amendement Maatoug-Gijs van Dijk bij de Verzamelwet SZW 2022 heeft aangenomen. Inmiddels 
heeft ook de Eerste Kamer het wetsvoorstel Verzamelwet SZW 2022 aangenomen. Met dit 
amendement is de herziening van de individuele studietoeslag in de Participatiewet (hierna ‘de 
studietoeslag’) geregeld: de aangepaste studieregeling met een centrale normering van de hoogte 
van de studietoeslag (artikel 36b Participatiewet).  
 
De bedragen voor de studietoeslag en de vrijlating van stagevergoeding zijn uitgewerkt in een 
algemene maatregel van bestuur (AMvB). Deze AMvB ligt nu voor advisering bij de Afdeling 
Advisering van de Raad van State. De inwerkingtreding van zowel de wet (onderdeel studietoeslag 
uit de Verzamelwet 2022) als de AMvB heb ik – met voorbehoud van een advies van de Raad van 
State – voorzien op 1 april 2022.  
Voor een uitgebreide toelichting op de nieuwe studietoeslag verwijs ik naar de toelichting van de 
nota van wijziging bij het wetsvoorstel Uitvoeren Breed Offensief. De nota van wijziging treft u 
hier.  
 
 
 

Herstellen omissie artikel 18a Pw 
Het genoemde amendement wijzigt ook artikel 18a Pw. Deze wijziging bevat een verkeerde 
verwijzing die betrekking heeft op de inlichtingenplicht in het nieuwe artikel 36b. Er wordt 
verwezen naar artikel 36b lid twee, waar dit lid vier had moeten zijn. Dit heeft tot gevolg dat 
gemeenten tijdelijk tot 1 januari 2023 geen boete kunnen opleggen bij schending van de 
inlichtingenplicht op grond van artikel 36b, vierde lid. Deze omissie wordt bij de SZW Verzamelwet 
2023 hersteld.  
 
6. Nieuw inburgeringsstelsel van start 
 
Nederland kent sinds 1 januari 2022 een nieuw inburgeringsstelsel. Gemeenten spelen nu een 
belangrijke rol bij de begeleiding van nieuwkomers in Nederland die inburgeringsplichtig zijn. 
Volgens de oude wet uit 2013 moesten inburgeringsplichtigen zelf hun taalcursussen regelen. Dat 
bleek in de praktijk niet goed te werken. Daarom hebben gemeenten nu een grotere rol. Ze stellen 
samen met de inburgeraar een persoonlijk inburgeringsplan op, afgestemd op de individuele 
vaardigheden en mogelijkheden. Voor asielstatushouders regelt en betaalt de gemeente de 
benodigde cursussen. Gezinsmigranten en overige migranten moeten die zelf betalen, maar 
krijgen wel begeleiding van de gemeente. 
Er zijn drie leerroutes vastgesteld en de keuze daarvan hangt af van de individuele situatie en 
capaciteiten van de inburgeraar. De nieuwkomers leren tijdens het traject de Nederlandse taal. Het 
gewenste taalniveau is onder de nieuwe wet verhoogd. Ook is de ambitie dat nieuwkomers tijdens 
het inburgeringstraject al kennismaken met de arbeidsmarkt, bijvoorbeeld via een stage, 
vrijwilligerswerk of betaald werk. Op deze wijze kunnen inburgeringsplichtigen snel volwaardig 
meedoen aan de samenleving, liefst via betaald werk. 
Het ministerie van SZW heeft het nieuwe stelsel ontworpen en vormgegeven samen met 
organisaties die betrokken zijn bij de uitvoering, waaronder VNG, Divosa, DUO, COA en 
taalkoepels. Door die nauwe samenwerking is de regelgeving toegesneden op de uitvoering. Ook 
wordt nauwgezet gevolgd hoe de wet in de praktijk wordt uitgevoerd. Daardoor kunnen eventuele 
onvolkomenheden worden bijgesteld en kunnen partijen leren van elkaars ervaringen.  
Vlak na de inwerkingtreding van de Wet inburgering 2021 (Wi2021) bleek dat 
inburgeringsplichtigen die onder de Wet inburgering 2013 hadden moeten vallen, van DUO een 
brief hebben ontvangen dat zij inburgeringsplichtig zijn onder Wet inburgering 2021. Ook hebben 
gemeenten over deze inburgeringsplichtigen gegevens ontvangen via het portaal van DUO. Naar 
aanleiding hiervan heeft DUO het proces van vaststellen van de inburgeringsplicht tijdelijk 
stopgezet. De Minister van SZW heeft de Tweede Kamer hierover op 26 januari 2022 
geïnformeerd. Ik roep gemeenten op om het gebruiken en delen van gegevens van de 
inburgeringsplichtigen onder de Wet inburgering (Wi2021) die via het DUO-portaal ontvangen zijn 
te staken. DUO zal alles op alles zetten om het proces zo snel mogelijk te hervatten.  
Meer informatie vindt u op Rijksoverheid.nl. 

