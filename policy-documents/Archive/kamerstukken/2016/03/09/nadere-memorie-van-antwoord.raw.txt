Voorstel van wet houdende regels met betrekking tot de productie en de distributie van 
elektriciteit en drinkwater op Bonaire, Sint Eustatius en Saba (Wet elektriciteit en 
drinkwater BES) 
 
NADERE MEMORIE VAN ANTWOORD 
 
Met belangstelling heb ik kennis genomen van de vragen van de leden van de fractie van D66. 
Graag ga ik mede namens mijn ambtgenote van Infrastructuur en Milieu hieronder in op de gestelde 
vragen en opmerkingen. 
 
Producenten en distributeurs  
De leden van de D66-fractie vroegen naar de omschrijving van een monopolist die in de memorie van 
antwoord niet van een marktaandeel maar van de producten afhankelijk lijkt. De producenten in 
Caribisch Nederland hebben geen wettelijk monopolie. Door de omvang van de eilanden is de markt 
echter zo klein dat er geen concurrentie is tussen producenten. Productie door elke producent is nodig 
om te voorkomen dat huishoudens verstoken raken van elektriciteit of drinkwater. De producenten 
hebben derhalve grote marktmacht. De aard van de producten, primaire levensbehoeften, en de 
armoede onder de afnemers nopen tot bescherming van afnemers tegen mogelijke negatieve effecten 
van die marktmacht, bijvoorbeeld overwinsten.  
 
Deze leden vroegen voorts waarop de extra verantwoordelijkheid in de memorie van antwoord 
gebaseerd is die bij een monopolist hoort. De combinatie van een sterke marktpositie en het voorzien 
in een primaire of essentiële levensbehoefte vraagt verantwoordelijk handelen van een producent. 
Afnemers kunnen immers niet bij andere marktpartijen terecht om in deze primaire levensbehoeften 
te voorzien. In een dergelijke situatie dienen de bij de voorziening betrokken partijen zich in te 
spannen om drinkwater of elektriciteit te leveren op een wijze die veilig en betrouwbaar is en waarbij 
de marktmacht niet onredelijk te gelde wordt gemaakt. Gedacht kan worden aan een producent die 
kosten bespaart door op onderhoudsmomenten geen elektriciteit te leveren en het eiland enkele 
dagen in het donker te zetten. Een dergelijke extra verantwoordelijkheid is niet aan de orde bij een 
bedrijf dat geen monopolist is of dat niet in een primaire of essentiële levensbehoefte voorziet, 
bijvoorbeeld een duikschool die enkele dagen gesloten is. Ter bescherming van afnemers voorziet het 
wetsvoorstel in een aantal randvoorwaarden om afnemers tegen excessen te beschermen. Er wordt 
uitgegaan van verantwoordelijk handelen door de producent, maar indien een producent zijn 
verantwoordelijkheid niet waarmaakt kan op basis van wettelijke bepalingen worden bijgestuurd. 
  
Aansluitende vroegen deze leden of deze verantwoordelijkheid voor een enkele leverancier van 
elektriciteit groter is dan die van een leverancier met een substantieel marktaandeel. De 
verantwoordelijkheid is gerelateerd aan de keuzevrijheid voor afnemers en het aantal en de aard van 
de afnemers die voor hun voorziening afhankelijk zijn van het bedrijf. 
 
Inwerkingtreding van de tariefregulering  
De leden van de D66-fractie vroegen naar de passage in de memorie van antwoord over een 
afwijkend moment van inwerkingtreding van de tariefstelling van de ACM, en vroegen waar dit van 
afhangt. Het wetsvoorstel beoogt met artikel 2.5 te regelen dat de ACM jaarlijks op 1 januari een 
besluit neemt over het tariefvoorstel dat vooraf door de producent moet zijn ingediend. Bij de 
voorbereiding van het wetsvoorstel inclusief de uitvoering en het toezicht is geïdentificeerd dat bij 
inwerkingtreding per 1 januari 2016 de ACM geen besluit kan nemen op basis van een dergelijk 
tariefvoorstel. Dan ligt een latere inwerkingtreding van de betreffende bepalingen voor de hand. 
Intussen is inwerkingtreding per 1 januari 2016 geen optie. Er lijkt op dit moment geen reden voor 
een afwijkende inwerkingtreding.  
  
Voorts informeerden deze leden naar wat bedoeld wordt met “verdere behandeling”. Bedoeld wordt de 
verdere behandeling van het wetsvoorstel door uw Kamer. De voortgang en het resultaat daarvan 

