2016Z20431 
 
Vragen van het lid Van Laar (PvdA) aan de ministers van Binnenlandse Zaken en 
Koninkrijksrelaties en Onderwijs, Cultuur en Wetenschap over het ontbreken van 
schoolboeken op een school in Bonaire (ingezonden 4 november 2016) 
 
1 
Welke signalen heeft u dat op het VWO van Liseo Bonairiano op Bonaire nog steeds voor 
verschillende vakken de schoolboeken niet zijn geleverd, terwijl het schooljaar al maanden 
onderweg is? Wat klopt er van deze signalen? Bent u bereid zo snel mogelijk te waarborgen 
dat voor alle leerlingen op de school in alle vakken die worden gegeven het lesmateriaal, 
inclusief de schoolboeken, op orde is, zodat leerlingen fatsoenlijk onderwijs kunnen 
genieten? Op welke wijze gaat u dit doen? 
 
Het bestuur van de Scholengemeenschap Bonaire (SGB) is verantwoordelijk voor het 
bestellen en op voorraad hebben van de boeken. Een aantal boeken is door omstandigheden te 
laat geleverd en wasdaardoor bij aanvang van het schooljaar niet beschikbaar. De SGB heeft 
dit opgelost doordat de leerkrachten, totdat de boeken aanwezig waren, met zelf samengesteld 
lesmateriaal hebben gewerkt. Er is geen lestijd verloren gegaan en de leerlingen hebben vanaf 
de start van het schooljaar onderwijs genoten.   
  
2 
Wat is de oorzaak dat deze school niet alle schoolboeken voorradig heeft? Is er ook sprake 
van dat de school onvoldoende geld heeft om alle schoolboeken te verstrekken? Wat zijn de 
resultaten voor de vakken waar nog geen schoolboeken voor zijn, en hoe verhouden die zich 
tot vorig schooljaar? 
  
In het onderhavige geval is het wijzigen van de bestelling en het versturen van de boeken 
over zee (wat veel tijd kost) de oorzaak geweest dat aan het begin van het schooljaar niet alle 
boeken voorradig waren. Ik heb geen signalen gekregen dat de school onvoldoende geld heeft 
om alle schoolboeken te verstrekken.  
 
Voor zover mij bekend, zijn alle schoolboeken nu aanwezig. Het effect van de afwezigheid 
van de schoolboeken is niet meetbaar, zeker niet omdat de leerkrachten hebben gewerkt met 
zelf samengesteld lesmateriaal, zodat les kon worden gegeven en de leerlingen onderwijs 
hebben genoten. Ik heb geen reden aan te nemen dat de resultaten op dit moment slechter zijn 
dan vorig schooljaar.  
 
3 
Welke andere scholen op Bonaire hebben eveneens problemen met het tijdig verstrekken van 
schoolboeken? 
 
Voor zover mij bekend heeft geen van de andere scholen op Bonaire problemen met het tijdig 
verstrekken van schoolboeken.  
 
 
 
 
 
 

