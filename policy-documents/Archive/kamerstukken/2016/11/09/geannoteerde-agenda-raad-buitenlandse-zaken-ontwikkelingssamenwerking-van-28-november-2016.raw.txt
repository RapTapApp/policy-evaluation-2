GEANNOTEERDE AGENDA RAAD BUITENLANDSE ZAKEN VAN 28 NOVEMBER 2016 
Herziening EU Consensus      
De Raad zal spreken over de herziening van de EU Consensus voor Ontwikkeling. In de nieuwe 
Consensus zal het beleid op EU ontwikkelingssamenwerking voor de komende jaren worden 
vastgelegd. De Nederlandse inbreng voor de publieke consultaties door de Europese Commissie over 
de herziening van de EU Consensus is uw Kamer toegegaan op 24 augustus jl. (Kamerstuk 22112, nr. 
2185). Voor de publieke consultaties ontving de Europese Commissie 200 reacties, waaronder van 13 
Lidstaten.  
De Europese Commissie publiceert naar verwachting op 22 november de Mededeling over de 
herziening van de EU Consensus. Tegelijkertijd zal naar verwachting een overkoepelende mededeling 
van de Europese Commissie uitkomen over de implementatie van de Global Goals in het interne en het 
externe beleid van de EU. Uw Kamer zal over deze mededelingen per BNC-fiche geïnformeerd worden.  
De nieuwe Consensus zal worden uitonderhandeld tussen de Europese Commissie, de Raad en het 
Europees Parlement. Het kabinet zet zich ervoor in dat de EU Consensus niet alleen door EU 
instellingen en de lidstaten wordt ondertekend, maar ook door vertegenwoordigers van het 
maatschappelijk middenveld, de private sector, denktanks en de Europese Investeringsbank. Het 
belang van de Global Goals als antwoord op de hedendaagse mondiale uitdagingen moet duidelijk zijn 
weerslag krijgen in de nieuwe Consensus. Ontwikkelingssamenwerking zal een duidelijkere bijdrage 
moeten leveren aan het wegnemen van de grondoorzaken van irreguliere migratie en aan het 
bereiken van stabiliteit aan de grenzen van de EU. Het kabinet blijft zich bij de bespreking van de 
herziening inzetten voor coherentie tussen beleidsterreinen; dat is essentieel voor de implementatie 
van de Global Goals en voor een sterk EU extern optreden.  
Post-Cotonou        
De Raad zal ook spreken over de toekomst van de betrekkingen tussen de EU en de ACS-landen (79 
landen in het Afrika, het Caribisch gebied en de Stille Oceaan) na 2020, wanneer het verdrag van 
Cotonou verloopt. Op 22 november a.s. wordt een Mededeling van de Europese Commissie verwacht 
die een effectrapportage bevat van verschillende opties voor toekomstige samenwerking met de ACS 
landen. Uw Kamer zal over de mededeling geïnformeerd worden middels een BNC-fiche. 
In de EU lopen de meningen uiteen over hoe de toekomstige relaties tussen de EU en de ACS landen 
moeten worden vorm gegeven . Een aantal lidstaten wenst minimale veranderingen, terwijl andere 
lidstaten  pleiten voor een modern inclusief raamwerk waarin alle ontwikkelingslanden kunnen 
participeren. Het komend jaar zal geprobeerd worden overeenstemming te bereiken over een 
gemeenschappelijke EU benadering. Eind 2017 wordt naar verwachting het mandaat vastgesteld voor 
het begin van de onderhandelingen over een toekomstig raamwerk.   
Het kabinet zal zich, in lijn met de kabinetsreactie op het AIV-advies post-Cotonou (kamerstuk van 28 
september 2015, nr. KST34300XZVII4), inzetten voor een toekomstige samenwerking die niet 
gebaseerd is op een koloniaal verleden. Nederland pleit voor een modern raamwerk. De vormgeving 
van het partnerschap is niet meer van deze tijd. Uit een recente evaluatie van de Commissie 
(SWD(2016) 250) bleek opnieuw dat de zware institutionele structuur van het partnerschap - met 
gemeenschappelijke ministeriele raden, een gezamenlijke parlementaire assemblee en gezamenlijk 
ambassadeursoverleg – niet functioneert. Het kabinet zet zich verder in voor het openstellen van het 
partnerschap voor andere ontwikkelingslanden om vorm te geven aan een inclusief en coherent EU 
beleid op ontwikkelingssamenwerking waarin EU-steun gebaseerd wordt op de 
ontwikkelingsperspectieven van partnerlanden.   
Migratie en Ontwikkeling      
De Raad zal spreken over migratie en ontwikkeling, in het bijzonder over de voortgang van de 
implementatie van het partnerschapsraamwerk dat de Commissie in juni voorstelde (zie Mededeling 
COM(2016) 385, BNC fiche Kamerstuk 22 112, nr. 2157). Nederland steunt dit nieuwe raamwerk dat 
uitvoering geeft aan de door het kabinet bepleite alomvattende aanpak gericht op het redden van 
levens op de Middellandse Zee, een betere samenwerking op terugkeer, een effectieve aanpak van 

