 
34 515 (R 2070)  
 
Goedkeuring van het Verdrag tussen de regering van het Koninkrijk der Nederlanden en de 
regering van de Franse Republiek inzake maritieme afbakening in het Caribisch gebied 
 
 
Nota naar aanleiding van het verslag 
 
 
Algemeen 
 
De regering dankt de vaste commissie voor Buitenlandse Zaken van de Tweede Kamer der Staten-
Generaal voor haar verslag van 28 september 2016 met betrekking tot het voorstel van rijkswet tot 
goedkeuring van het op 6 april 2016 te Philipsburg tot stand gekomen Verdrag tussen de regering van het 
Koninkrijk der Nederlanden en de regering van de Franse Republiek inzake maritieme afbakening in het 
Caribisch gebied. 
 
De regering heeft kennis genomen van de mededeling van de leden van de PvdA-fractie en de D66-fractie 
dat het voorliggende wetsvoorstel hen geen aanleiding geeft tot het stellen van vragen. 
 
Tevens is met belangstelling kennis genomen van de vragen van de leden van de VVD-fractie en de PVV-
fractie. In deze nota naar aanleiding van het verslag worden de betreffende vragen beantwoord. 
 
Toelichting bij het verdrag 
 
De leden van de VVD-fractie merken op dat een “tripoint” vastgesteld kan worden zodra er grenzen zijn 
vastgelegd in bilaterale verdragen tussen het Verenigd Koninkrijk (VK), met betrekking tot Anguila, de 
Franse Republiek, met betrekking tot Saint Martin, en het Koninkrijk der Nederlanden, met betrekking tot 
Sint Maarten. Zij merken verder op dat alleen een verdrag tussen het VK en het Koninkrijk der 
Nederlanden nog ontbreekt voor de vaststelling van een “tripoint” en vernemen graag of er enige 
indicatie is wanneer een dergelijk verdrag kan worden getekend, of onderhandelingen al gaande zijn en, 
zo ja, in welk stadium die onderhandelingen zich bevinden. 
 
Het Verenigd Koninkrijk heeft enige tijd geleden verzocht om het openen van onderhandelingen over de 
zeegrens ten westen van Sint Maarten. Op dit moment is nog niet op dit verzoek ingegaan omdat het 
raadzaam wordt geacht allereerst de zeegrenzen met de Franse Republiek en Saint Kitts en Nevis af te 
ronden. Daarna zal de grens met het Verenigd Koninkrijk ter hand worden genomen.  
De leden van de VVD-fractie merken verder op dat ook een “tripoint” kan worden vastgesteld zodra er 
grenzen zijn vastgelegd in bilaterale verdragen tussen de Franse Republiek (Saint Martin), het Koninkrijk 
der Nederlanden (Sint Maarten) en Saint Kitts en Nevis. Zij vragen of er enige indicatie is wanneer een 
verdrag tussen het Koninkrijk der Nederlanden en Saint Kitts en Nevis tot stand zal komen en of 
onderhandelingen al gaande zijn.  
 
Zeegrensonderhandelingen met Saint Kitts en Nevis bevinden zich in een ver gevorderd stadium van 
afronding.  
Ook vragen deze leden of er een indicatie te geven is wanneer een verdrag tussen de Franse Republiek en 
Saint Kitts en Nevis tot stand zal komen en of er al onderhandelingen gaande zijn. 
 
 
 
1 
 

