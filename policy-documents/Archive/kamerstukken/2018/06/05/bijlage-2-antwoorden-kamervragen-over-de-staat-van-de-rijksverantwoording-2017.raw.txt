 
ANTWOORDEN BIJ SRV2017 
 
Vraag 1  
Doet de Algemene Rekenkamer onderzoek naar onderwerpen als gelijk loon voor mannen en 
vrouwen en mogelijke discriminatie bij het werven van personeel? 
 
Antwoord 1 
In het gepubliceerde verantwoordingsonderzoek over 2017 heeft de Algemene Rekenkamer aan dit 
onderwerp geen aandacht besteed. Dit onderwerp komt ook niet voor op het overzicht van lopend 
onderzoek op de website van de Algemene Rekenkamer. 
 
Vraag 2  
Hoe reageert u op de constatering dat 60% van de rijksuitgaven en een derde van de collectieve 
uitgaven via premies wordt gefinancierd of naar medeoverheden wordt overgemaakt en dat de 
controle van de uitgaven daarmee wordt beperkt? Welke oplossingen ziet het kabinet voor dit 
probleem?  
 
Antwoord 2 
Een deel van de uitgaven van een ministerie heeft inderdaad betrekking op bijdragen aan 
provincies, gemeenten en instellingen op afstand zoals zelfstandige bestuursorganen. In het 
departementale jaarverslag wordt verantwoording afgelegd over het betalen van deze middelen en 
niet (of beperkt) over de besteding van deze middelen. Daaraan liggen politieke keuzes ten 
grondslag, zoals bij de decentralisatie sociaal domein. Het is van belang dat Kamerleden alert zijn 
op de gevolgen van dergelijke beleidskeuzes voor het budgetrecht en de verantwoording.  
 
Het toezicht op de rechtmatigheid en doelmatigheid van de besteding van bijdragen aan 
instellingen op afstand is vaak getrapt vormgegeven. Er wordt bijvoorbeeld verantwoording 
afgelegd over de besteding van de middelen in het jaarverslag van een zelfstandig bestuursorgaan, 
dat voorzien is van een accountantsverklaring van een private accountant. 
 
De algemene uitkering aan gemeenten of provincies kent geen specifieke bestedingsvoorwaarden. 
Er vindt geen financiële verantwoording plaats over de besteding van de middelen in de 
departementale jaarverslagen. Het is de Gemeenteraad of de Provincieraad die de uitvoering en de 
verantwoording controleert. Bij specifieke uitkeringen (het budget staat dan op de begroting van 
een minister) dient de desbetreffende minister ervoor te zorgen dat er afspraken worden gemaakt 
met de gemeenten over het aanleveren van verantwoordingsinformatie 
(informatiearrangementen), zodat de minister als systeemverantwoordelijke zich op hoofdlijnen 
kan verantwoorden.  
 
Een deel van de collectieve uitgaven betreft premiegefinancierde uitgaven. Het merendeel van de 
premiegefinancierde uitgaven kent een verzekeringskarakter en is daarmee niet gebudgetteerd op 
regelingniveau. De aanspraken uit deze wetgeving hebben het karakter van een open 
einderegeling: een maximumbedrag opgenomen in een begrotingswet kan aanspraken op de 
regelingen niet tegenhouden. Het parlement heeft weliswaar geen budgetrecht op de 
premiegefinancierde uitgaven, maar kan wel invloed uitoefenen op de aard en hoogte van de 
premiegefinancierde uitgaven door de onderliggende wetgeving te wijzigen. Zo wordt jaarlijks de 
inhoud van de basisverzekering voorgehangen bij de Kamer.  Via jaarlijkse rapportages van de 
toezichthouders wordt het parlement geïnformeerd over de premiegefinancierde uitgaven. 
Daarnaast geeft het kabinet inzicht in de premiegefinancierde uitgaven zorg en sociale zekerheid 
door deze integraal op te nemen in de begrotingen en jaarverslagen van de ministeries van VWS 
en SZW.  
 
Vraag 3  
Dient de minister van BZK meer instrumenten te hebben om IT-risico's te beheersen? Gaat dit 
gebeuren?  
 

