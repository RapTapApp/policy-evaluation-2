VERSLAG RAAD BUITENLANDSE ZAKEN VAN 10 DECEMBER 2018 
Raad Buitenlandse Zaken 
Sancties 
Mensenrechtensanctieregime  
Tijdens de Raad heeft Nederland opnieuw aandacht gevraagd voor het Nederlandse initiatief voor 
een EU-mensenrechtensanctieregime. Er bleek brede steun bij de EU-lidstaten om het Nederlandse 
voorstel verder uit te werken in Brussel. De komende maanden zal dit dan ook in EU-verband op 
het niveau van raadswerkgroep verder worden uitgewerkt om te komen tot een slagvaardig 
instrument dat door alle lidstaten wordt gedragen. Een dergelijk thematisch sanctieregime kan 
alleen worden aangenomen als alle lidstaten daarmee instemmen.  
Seksueel geweld tegen vrouwen en uithongering als oorlogswapen in Jemen (moties Ploumen en 
Karabulut cs.) 
Tijdens het seminar over de oprichting van een EU-mensenrechtensanctieregime op 20 november 
jl. in het Vredespaleis is o.a. gesproken over de definitie van grove mensenrechtenschendingen 
waarbij de mogelijkheid is genoemd om seksueel geweld tegen vrouwen in conflictsituaties 
(conform motie van het lid Ploumen, ref. Kamerstuk 35000-V-32) en uithongering als 
oorlogswapen (conform motie van het lid Karabulut cs., ref. Kamerstuk 35000-V-27) hieronder te 
scharen. Het seminar was niet bedoeld om hierover al een standpunt in te nemen; deelnemers 
hebben zich hier dan ook nog niet over uitgelaten. Nederland zal deze punten de komende tijd 
mee blijven nemen in discussies in EU-verband over de verdere uitwerking van dit sanctieregime.  
Ook binnen de VN-Veiligheidsraad vraagt Nederland aandacht voor implementatie van resolutie 
2417 over de relatie tussen conflict en honger. Deze resolutie adresseert tevens het verbod op 
uithongering. Hongersnood is een realistisch scenario in Jemen; het kabinet spant zich in om dat 
te voorkomen. Nederland heeft langs dezelfde lijnen geïntervenieerd tijdens de VNVR-zittingen van 
24 oktober en 16 november jl.  
Cybersanctieregime 
Naar aanleiding van de opdracht van de Europese Raad in oktober wordt in EU-verband gewerkt 
aan restrictieve maatregelen waarmee effectief kan worden opgetreden tegen cyberactiviteiten die 
een bedreiging vormen voor de belangen op het gebied van veiligheid en buitenlands beleid van de 
Unie en haar lidstaten. Nederland heeft dit in Raadskader opnieuw onder de aandacht gebracht en 
daarbij het belang van snelle voortgang van het opzetten van een thematisch cybersanctieregime 
onderstreept.   
Desinformatie  
De Hoge Vertegenwoordiger wees op het belang van het gezamenlijke Actieplan Desinformatie dat 
op 5 december werd gepubliceerd. De Commissie en de EDEO zullen, in nauwe afstemming met de 
lidstaten, de komende maanden de implementatie ter hand nemen. Het kabinet heeft er met 
succes op aangedrongen dat het belang van subsidiariteit en respect voor fundamentele vrijheden 
in het actieplan zijn gewaarborgd conform motie Kwint/Yesilgöz-Zegerius c.s. (Kamerstuk 21501-
34).  
Iran  
De Raad sprak over het belang van het in stand houden van het nucleaire akkoord, het Joint 
Comprehensive Plan of Action (JCPOA) en tegelijkertijd bredere zorgen ten aanzien van Irans rol in 
de regio, het ballistische raketprogramma, ongewenste inmenging in Europa en de 
mensenrechtensituatie in Iran. Hoge Vertegenwoordiger Mogherini refereerde onder meer aan de 
vierde high-level politieke dialoog tussen de EU en Iran die op 26 november jl. plaatsvond waarbij 
ook werd gesproken over regionale kwesties en mensenrechten. Tijdens de Raad werd door een 
aantal lidstaten het belang onderstreept om ten aanzien van deze bredere zorgen de 
samenwerking met de Verenigde Staten te blijven zoeken.  
De “E3” (het Verenigd Koninkrijk, Frankrijk en Duitsland) lichtten toe te werken aan het zo spoedig 
mogelijk opzetten van een Special Purpose Vehicle (SPV) om het betalingsverkeer met Iran in 
stand te kunnen houden, zolang Iran zich houdt aan de verplichtingen onder het JCPOA. Er was 
brede steun van EU-lidstaten, inclusief Nederland, voor het opzetten van een dergelijke faciliteit.  

ruimte voor onderhandelingen om daadwerkelijke verandering te bewerkstelligen. Nederland 
verwelkomde het ICG initiatief mits dient voldoende gesteund door landen in de regio. 
Tot slot is tijdens de Raad gesproken over de inauguratie van president Maduro op 10 januari 
2019. De EU heeft de presidentsverkiezingen niet erkend en kan de inauguratie om die reden niet 
ongezien voorbij laten gaan waarbij de Hoge Vertegenwoordiger het belang van een 
gecoördineerde EU-positie onderstreepte. Nederland sprak tijdens de Raad zijn steun voor deze 
aanpak uit. Om de belangen van het Caribisch deel van het Koninkrijk en de consulaire belangen 
van de vele Europeanen woonachtig in Venezuela te behartigen, staat Nederland een krachtige 
maar gebalanceerde reactie voor.  
EU-AU  
De Raad sprak over het versterken van de relatie van de EU met Afrikaanse landen en de 
Afrikaanse Unie. Dit met het oog op de recent door de Commissie gelanceerde Afrikaans-Europese 
strategische partnerschap gericht op duurzame investeringen en banen, het High-Level Forum in 
Wenen op 18 december aanstaande en de EU-AU Ministeriële die plaatsvindt op 21 en 22 januari 
2019. De lidstaten toonden zich eensgezind over de relevantie van een versterkt partnerschap en 
het op elkaar afstemmen van de verschillende sporen.  
De Hoge Vertegenwoordiger benadrukte het belang van een brede EU-Afrika relatie, een 
geïntegreerde benadering en eigenaarschap aan zowel Afrikaanse als Europese zijde. Zij pleitte 
voor een brede discussie tijdens de aankomende EU-AU ministeriele, die zich niet alleen op 
migratie richt. Commissaris voor Ontwikkelingssamenwerking Neven Mimica vulde aan dat de 
Afrikaans-Europese alliantie een coherente benadering op economisch vlak beoogt om zodoende 
handel en investeringen te stimuleren, de private sector te betrekken en banen te creëren. Nauwe 
afstemming met en tussen lidstaten is hierbij van belang.  
 
Verschillende lidstaten onderschreven deze benadering en gaven aan tijdens de EU-AU Ministeriële 
ook de opvolging van de AU-EU Top in Abidjan in november 2017 te willen bespreken. Hierbij werd 
ook het belang van zichtbaarheid van de EU-inspanningen benadrukt. Lidstaten spraken verder 
over de agenda van de EU-AU Ministeriële, die zich richt op 1) vrede, veiligheid en bestuur, 2) 
handel, investeringen en economische integratie en 3) multilateralisme. Ten aanzien van vrede en 
veiligheid wees de Hoge Vertegenwoordiger op het belang van voortgang op het gebied van de 
naleving van mensenrechten, mede in het kader van vredesoperaties. Een aantal lidstaten 
benadrukte daarnaast het belang van bijzondere aandacht voor jeugd en vrouwen, zowel in het 
kader van conflictpreventie als met betrekking tot onderwijs en banen. 
Meerdere lidstaten verwezen ook naar uitdagingen op het gebied van irreguliere migratie en 
zorgen omtrent de demografische groei op het Afrikaanse continent. Hierbij werd veelal steun 
uitgesproken voor een brede benadering waarbij op meerdere terreinen met derde landen wordt 
samengewerkt. 
VNVR – laatste ontwikkelingen  
December 
De laatste maand van het Koninkrijk in de Veiligheidsraad vindt plaats onder Voorzitterschap van 
Ivoorkust. Op 4 december vond de eerste briefing plaats van het hoofd van het VN-
onderzoeksteam voor ISIS Accountability (UNITAD). Het team, dat begin 2019 volledig 
operationeel zal zijn, doet onderzoek naar misdrijven door ISIS in Irak, met het oog op vervolging 
en berechting van ISIS-strijders. Nederland steunde UNITAD met een bijdrage Euro 500.000. Het 
Koninkrijk benadrukte het belang van een inclusieve aanpak, met speciale aandacht voor het leed 
van vrouwen en religieuze minderheden, alsook het belang van getuigen- en 
slachtofferbescherming en psychologische zorg. Ook werd onderstreept dat de 
bewijzenverzameling over misdaden van ISIS niet mag worden ingezet in zaken waarvoor de 
doodstraf kan worden opgelegd. 
Op 5 en 6 december vonden de signature events van de Ivorianen plaats. Op 5 december lichtte 
Minister Kaag tijdens een high-level briefing over peacebuilding en post-conflict 
wederopbouw de inzet van het Koninkrijk toe op preventie van conflict, o.a. door investeringen 
in duurzame (economische) ontwikkeling en het adresseren van grondoorzaken van conflict 
(klimaat, waterschaarste en voedselonzekerheid). Op 6 december vond een open debat plaats 
over de samenwerking tussen de VN en (sub)regionale organisaties, waarin het Koninkrijk 
onder meer de nadruk legde op het belang van EU-VN-samenwerking bij vredesoperaties.  
 

