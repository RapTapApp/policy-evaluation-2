35109 Regels met betrekking tot de openbare registers voor registergoederen en de 
kadasters op Bonaire, Sint Eustatius en Saba (Kadasterwet BES) 
 
NOTA NAAR AANLEIDING VAN HET VERSLAG 
 
Met belangstelling heb ik kennisgenomen van de vragen van de vaste commissie voor 
Koninkrijksrelaties over haar bevindingen inzake bovenvermeld wetsvoorstel. Ik dank de leden van de 
VVD-fractie en de CDA-fractie voor hun bijdragen. 
 
Ik ga gaarne in op de gestelde vragen en gemaakte opmerkingen van de leden van de verschillende 
fracties. Daarbij houd ik zoveel mogelijk de indeling van het verslag aan.  
 
I Algemeen 
 
1. Inleiding 
 
De leden van de CDA-fractie vragen op basis waarvan in 2011 de constatering is gedaan dat de 
eilanden er baat bij zouden hebben als de Dienst voor het kadaster en de openbare registers (hierna: 
de Dienst) de verantwoordelijkheid voor de kadastrale functie op zich zou nemen. Ook vragen zij 
waarom het voorliggende wetsvoorstel na het besluit in 2011 om de Kadasters onder 
verantwoordelijkheid van de Dienst te brengen nog zeven jaar op zich heeft laten wachten. 
 
In 2010 heeft de toenmalige Rijksvertegenwoordiger Henk Kamp geadviseerd om de kadastrale 
functie op de eilanden onder verantwoordelijkheid van de Dienst te brengen. De belangrijkste 
overwegingen waren: 
- Het opgaan van de Caribische kadasters in de Dienst leidt tot een meer uniforme werkwijze en 
registratie, wat voor alle betrokkenen op de eilanden (zoals eigenaren, notarissen, makelaars, 
banken, projectontwikkelaars en overheidsdiensten) tot meer duidelijkheid leidt.  
- Er vindt een verbetering van de rechtszekerheid plaats, wat de overdracht van onroerende 
goederen faciliteert en een stimulans geeft aan de vastgoedmarkt met een bijbehorende 
economische ontwikkeling.  
- Het leidt tot heldere bestuurlijke verantwoordelijkheden en bevoegdheden doordat de 
verantwoordelijke minister verantwoordelijk wordt voor de kadasterfunctie op het hele 
Nederlandse grondgebied. Hiermee wordt deze functie op dezelfde afstand van het 
verantwoordelijke bestuur geplaatst.  
- De Dienst kan bijdragen aan verbetering van de openbare registers en de kadastrale 
registratie in Caribisch Nederland. 
- De continuïteit en kwaliteit van de taakuitvoering is het beste gewaarborgd bij een grotere 
organisatie.  
 
De regering onderschrijft deze overwegingen. 
 
Dat voorliggend wetsvoorstel sinds het besluit in 2011 op zich heeft laten wachten heeft meerdere 
redenen. In de eerste plaats heeft het uitzoeken van een aantal juridische kwesties, zoals met 
betrekking tot scheepsregistraties, governance en tarieven, de nodige tijd gevergd, ook om recht te 
doen aan de specifieke omstandigheden op de eilanden. Ten tweede is er veel aandacht besteed aan 
zorgvuldige afstemming met de eilanden. Zo heeft de Dienst sinds 2012 diverse workshops 
georganiseerd voor en op de eilanden en in het Europees deel van Nederland zelf. Vele betrokkenen, 
zoals medewerkers van de kadasters, medewerkers van het eilandbestuur en gedeputeerden, hebben 
deze workshops bijgewoond. In deze workshops is aandacht besteed aan de gewenste inhoudelijke 
ontwikkelingen van de kadasters en over opties voor de toekomstige samenwerking. De Dienst heeft 
sindsdien ook reeds geholpen bij belangrijke verbeteringen zoals digitalisering van archieven en de 
realisatie van adequate kantoor- en archiefruimte. Ook de formele consulatie van de eilanden over het 
wetsvoorstel heeft de nodige tijd gevergd, complicerende factoren hierbij waren bestuurswisselingen 
en de wisselende standpunten van de bestuurscolleges (dit geldt met name voor Bonaire en in 
mindere mate voor Sint Eustatius). Consultatie van de eilanden heeft een belangrijke plek gekregen in 
het wetsvoorstel. Het aantreden van het nieuwe bestuurscollege van Bonaire in maart 2019 was dan 

Zij zullen na de inwerkingtreding van de voorgestelde wet zijn aan te merken als ambtenaren van het 
Kadaster. De Kadasters op Sint Eustatius en Saba bestaan alleen uit openbare registers. Er is geen 
kadastrale registratie. De openbare registers zijn voor een deel gedigitaliseerd en lopen daarmee 
achter ten opzichte van Bonaire. Er zijn op dit moment al mensen van de Dienst op de eilanden en er 
wordt geïnvesteerd om de basisvoorziening op orde te krijgen. Hoogste prioriteit hierbij is om op Saba 
en Sint Eustatius een geautomatiseerde kadastrale registratie op te zetten om de kwaliteit, 
toegankelijkheid en uitwisselbaarheid van de kadastrale informatie op deze eilanden te bevorderen. 
Daarnaast is het van belang dat de kadastrale registratie op Bonaire en de ontsluiting daarvan worden 
voltooid. In financiële zin betekent dit dat de Dienst zal investeren in het opzetten van een 
geautomatiseerde kadastrale registratie op de beide bovenwindse eilanden en het voltooien van de 
kadastrale registratie op Bonaire.  
 
De leden van de CDA-fractie vragen wat voor elk van de eilanden de planning in de tijd is voor het 
doorlopen van het geschetste ontwikkelpad. De leden van de CDA-fractie vragen hierbij wanneer 
burgers en bedrijven in Caribisch Nederland de vruchten zullen kunnen plukken van de overdracht van 
de kadastrale functie. 
 
De Dienst verwacht een jaar nodig te hebben na inwerkingtreding van voorliggend wetsvoorstel voor 
de digitalisering van de openbare registers en het opzetten en voltooien van een geautomatiseerde 
kadastrale registratie. Eenzelfde verwachting geldt voor het voltooien van de kadastrale registratie op 
Bonaire. Door verdere automatisering en digitalisering kan de dienstverlening verbeterd worden, 
doordat er bijvoorbeeld sneller informatie verstrekt kan worden.  
 
 
4. Uitvoering en budgettaire gevolgen van het wetsvoorstel 
 
De leden van de VVD-fractie vragen in welke mate er sprake zal zijn van lagere tarieven in verband 
met het schaalvoordeel dat in de lijn der verwachting ligt. 
 
De kadastrale tariefgrondslagen die worden gehanteerd op de drie eilanden verschillen fundamenteel 
van de tariefgrondslag die de Dienst in het Europees deel van Nederland hanteert. Op Bonaire en Sint 
Eustatius zijn de inschrijvingstarieven gebaseerd op de hoogte van de koopsom en/of de hoogte van 
de hypotheeksom. Het tarief dat wordt gehanteerd voor het vormen/splitsen van percelen is onder 
andere gebaseerd op de waarde van het perceel. Verder wordt op Bonaire geen maximum gehanteerd 
aan het inschrijvingstarief. In het Europees deel van Nederland is de tariefgrondslag afgeleid van de 
hoeveelheid werk (‘kostprijs’). De hoeveelheid werk die is gemoeid met het inschrijven van een 
perceel met een hoge koopsom is even groot als de hoeveelheid werk die is gebaseerd op de 
inschrijving van een perceel met een lage koopsom. In algemene zin kan worden gesteld dat de 
kadastrale tarieven op de eilanden hoger liggen dan in het Europees deel van Nederland, in 
voorkomende gevallen zelfs veel hoger. Voor Saba geldt dit niet omdat de bewaarder geen tarieven in 
rekening brengt voor het inschrijven van akten en het verstrekken van informatie.  
Het ligt in de lijn der verwachting dat de Dienst de tarieven op Bonaire en Sint Eustatius op termijn zal 
verlagen en meer zal baseren op de in Nederland gehanteerde tariefgrondslag. Bij het vaststellen van 
nieuwe tarieven door het bestuur van de Dienst zullen volgens artikel 83 van het wetsvoorstel de 
bestuurscolleges van de openbare lichamen om een zienswijze gevraagd worden. De tariefvaststelling 
door het bestuur van de Dienst dient op grond van artikel 17 van de Kaderwet zelfstandige 
bestuursorganen door de Minister voor Milieu en Wonen goedgekeurd te worden. Het bestuur van de 
Dienst moet hierbij de zienswijze van de bestuurscolleges van de openbare lichamen kenbaar maken 
en de manier waarop daarmee is omgegaan. 
 
De leden van de VVD-fractie vragen of een tariefstijging op een van de eilanden automatisch een 
tariefstijging op de andere twee eilanden betekent. 
 
De Dienst is niet verplicht om uniforme tarieven te hanteren op de drie eilanden. Het staat de Dienst 
vrij om tariefdifferentiatie toe te passen per eiland. Een tariefstijging op een van de eilanden houdt 
dus niet automatisch een tariefstijging op de twee andere eilanden in, tenzij de Dienst hier bewust en 
gemotiveerd voor kiest. Zoals hierboven aangegeven worden de bestuurscolleges van de openbare 
lichamen hierbij geconsulteerd. 

 
De afgelopen jaren zijn verschillende alternatieve organisatiemodellen bestudeerd, zoals een stichting 
per eiland of een stichting voor de drie eilanden samen. Gekozen is om de kadastrale functie op de 
eilanden rechtstreeks onder de verantwoordelijkheid van de Dienst te brengen, zoals in het 
wetsvoorstel uitgewerkt. Belangrijke redenen voor deze keuze van het voorliggende model zijn: 
- Er is één aanspreekpunt voor de Minister voor Milieu en Wonen. De raad van bestuur van de Dienst 
is voor de Minister voor Milieu en Wonen aanspreekbaar en moet ten volle verantwoordelijk zijn 
voor alle kadasteractiviteiten alsmede de benoeming van de bewaarder. Daarom is gekozen voor 
het opgaan in één rechtspersoon. 
- De eilanden moeten invloed hebben op het beleid van de Dienst wat betreft de lokale 
werkzaamheden en de tarieven. Daarom is gekozen voor een model van overleg en raadpleging; 
de Dienst is bij belangrijke beslissingen, waaronder het bepalen van de tarieven, verplicht de 
bestuurscolleges te horen en de afwegingen daaromtrent voor de Minister voor Milieu en Wonen 
inzichtelijk te maken. Bij de beoordeling door de minister van tariefvoorstellen worden de belangen 
van de eilanden meegewogen. In het wetsvoorstel is aangegeven in artikel 11, vierde lid, dat de 
uitwerking van deze consultatieverplichting in een ministeriële regeling zijn beslag krijgt. De 
bestuurscolleges van de openbare lichamen zullen worden geconsulteerd over deze ministeriële 
regeling.  
- Op de algemene gang van zaken dient toezicht gehouden te worden, vergelijkbaar met de huidige 
Dienst. In het wetsvoorstel is daartoe opgenomen dat de raad van toezicht van Kadaster Nederland 
tevens zal toezien op de werkzaamheden die op de eilanden worden uitgevoerd.  
 
 
De leden van de VVD-fractie vragen of de regering kan aangeven of zij met de opmerking dat het 
Kadaster wordt gekenmerkt door een beleidsneutrale uitvoering van zijn taken wil zeggen dat het 
politieke karakter van de verandering beperkt is en waar dat uit blijkt. Zij geven hierbij aan dat grond 
altijd ‘politiek’ is op de eilanden. 
 
Het Kadaster wordt gekenmerkt door een beleidsneutrale uitvoering van zijn taken, omdat het 
takenpakket van de Dienst en de uitvoering hiervan zijn vastgelegd in de wet. Als zelfstandig 
bestuursorgaan is de Dienst op afstand van de politiek geplaatst, omdat juridische en economische 
belangen van een goed functionerend kadaster groot zijn, maar het politieke karakter beperkt is. 
Centrale taak van de Dienst is registreren en informeren, een beleidsneutrale uitvoering hiervan 
faciliteert de overdracht van onroerende goederen, geeft een stimulans aan de vastgoedmarkt en 
draagt bij aan transparantie. Hierbij dient opgemerkt te worden dat de Dienst niet gaat over verdeling 
van grond, maar enkel de stand van zaken registreert met betrekking tot onroerende zaken. 
 
 
De minister voor Milieu en Wonen, 
 
 
 
 
S. van Veldhoven – Van der Meer 
 
  
 
 
 
 
 
 

