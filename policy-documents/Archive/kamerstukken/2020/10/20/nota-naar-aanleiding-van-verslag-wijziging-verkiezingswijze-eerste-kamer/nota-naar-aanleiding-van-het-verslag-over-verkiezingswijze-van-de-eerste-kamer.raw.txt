35 532  Verklaring dat er grond bestaat een voorstel in overweging te nemen tot 
verandering in de Grondwet van de bepalingen inzake de verkiezing, de 
inrichting en samenstelling van de Eerste Kamer der Staten-Generaal 
 
 
NOTA NAAR AANLEIDING VAN HET VERSLAG 
 
Met belangstelling heb ik kennisgenomen van de opmerkingen en vragen in het verslag. Bij het 
beantwoorden van de vragen heb ik zoveel mogelijk de volgorde van het verslag aangehouden, 
met dien verstande dat gelijkluidende of in elkaars verlengde liggende vragen tezamen zijn 
beantwoord. 
 
Inhoudsopgave 
 
Algemeen 
 
1.  Inleiding   
2. De wijze van verkiezing van de Eerste Kamer 
3.  Nadere vormgeving 
4.  Consultatie en advies  
 
Artikelsgewijs deel 
 
Algemeen 
 
1. Inleiding 
 
De leden van de SP-fractie vragen waarom terugkeer naar een stelsel van vóór 1983 volgens de 
regering een vooruitgang zou zijn. Zij vragen waarom de bezwaren die er destijds waren tegen dit 
kiesstelsel en die reden waren om dit stelsel aan te passen nu niet meer zouden bestaan. Ook 
vragen deze leden voor welk probleem dit voorstel een oplossing is.  
 
De leden van de D66-fractie vragen of de regering kan toelichten in hoeverre een indirect recenter 
mandaat voor een problematische spanning zorgt en of de regering daarbij kan ingaan op het feit 
dat een regeringscoalitie pas recent voor het eerst sinds 1983 tijdens de rit haar meerderheid in de 
Eerste Kamer is verloren.  
 
De leden van de SGP-fractie vragen wat de regering concreet bedoelt met de stelling dat dit 
wetsvoorstel bijdraagt aan een goede positionering van de Eerste Kamer. Zij vragen of hun indruk 
klopt dat de Eerste Kamer zich in het algemeen zeer terughoudend opstelt in het maken van 
politieke keuzes die keuzes van de Tweede Kamer doorkruisen. Zij vragen of hun aanname klopt 
dat slechts een zeer klein percentage van de wetsvoorstellen die door de Tweede Kamer zijn 
aanvaard door de Eerste Kamer wordt verworpen. Voorts vragen deze leden of de regering heel 
precies kan aangeven op welke punten de Eerste Kamer niet aan de verwachtingen van 
terughoudendheid voldoet. Zij vragen in hoeverre die aanname is ingegeven door de huidige 
situatie waarin de regering in de Eerste Kamer op zoek moet naar politieke steun naast de steun 
door geestverwante fracties van Tweede Kamerfracties die deelnemen aan het kabinet. Deze leden 
vragen in hoeverre dat in de achterliggende jaren daadwerkelijk tot problemen heeft geleid. 
 
Het probleem waar dit voorstel een oplossing voor beoogt te bieden, is dat de huidige 
verkiezingswijze niet goed aansluit bij de functies van reflectie en heroverweging die de Eerste 
Kamer vervult. Het past niet bij de verhouding tussen de Kamers dat de Eerste Kamer af en toe 
over een recenter mandaat beschikt dan de Tweede Kamer. De huidige verkiezingswijze leidt er 
verder toe dat iedere vier jaar de vraag prominent aan de orde is of de landelijke coalitiepartijen 
een meerderheid behalen bij de verkiezing van de provinciale staten. Niet alleen raakt hierdoor het 
provinciale aspect van de statenverkiezingen uit zicht, maar er komt zo ook te veel de nadruk te 
liggen op het politieke karakter van de Eerste Kamer. De huidige wijze van verkiezing brengt de 
1 
 

positie kan brengen. De regering heeft een voorstel ingediend om deze weeffout te herstellen 
(Kamerstuk 35533). Dat voorstel is net als het onderhavige voorstel aangekondigd in de 
kabinetsreactie op het eindrapport van de staatscommissie parlementair stelsel. Beide voorstellen 
beogen bij te dragen aan een goede werking van het tweekamerstelsel. Daarom waren deze 
voorstellen oorspronkelijk in één wetsontwerp opgenomen. In het plenaire debat in de Eerste 
Kamer over het eindrapport van de staatscommissie heeft de minister van Binnenlandse Zaken en 
Koninkrijksrelaties op verzoek van verschillende senatoren toegezegd dat de voorstellen over de 
Eerste Kamer niet in een wetsvoorstel worden opgenomen (Handelingen I 2019/20, 19e 
vergadering). Dit maakt het mogelijk dat over de verschillende voorstellen een apart oordeel wordt 
uitgesproken.  
 
Met de leden van de D66-fractie zijn wij van mening dat het wenselijk is om de samenhang tussen 
deze drie voorstellen niet uit het oog te verliezen. De voorstellen moeten echter ook op hun eigen 
merites beoordeeld kunnen worden.  
 
De leden van de D66-fractie vragen in hoeverre het onderhavige voorstel volgens de regering 
werkelijk kan voorkomen dat de landelijke politiek de provinciale staten bij de provinciale 
statenverkiezingen zal overschaduwen. De aan het woord zijnde leden vragen de regering daarbij 
in te gaan op de invloed die de provinciale staten ook bij het voorliggend voorstel zullen behouden 
op de samenstelling van de Eerste Kamer, en dus de landelijke politiek. 
 
De leden van de SGP-fractie vragen of voorbeelden uit het verleden niet duidelijk maken dat het 
maar zeer de vraag is of dit voorstel wel echt iets betekent voor het versterken van het provinciale 
accent van de Provinciale Statenverkiezingen. Zij vragen of bovendien niet gesteld moet worden 
dat ook als dit voorstel in de Grondwet terecht zou komen er nog steeds een rechtstreeks verband 
is tussen de uitslag van de Statenverkiezingen en de samenstelling van de Eerste Kamer. 
 
De voorgestelde wijziging heeft als te verwachten gevolg dat de politieke verhoudingen in de 
Eerste Kamer minder aan de orde zullen zijn bij de statenverkiezingen, omdat deze verkiezingen 
niet meer steeds binnen drie maanden gevolgd worden door een integrale verkiezing van de Eerste 
Kamer. Dit kan helpen als partijen en kandidaten in de campagne meer ruimte willen creëren voor 
specifiek provinciale thema’s. Ook valt te verwachten dat er in debatten en mediaberichtgeving 
meer ruimte zal zijn voor deze thema’s, omdat zij minder overschaduwd worden door de vraag of 
de regering haar meerderheid behoudt in de Eerste Kamer. Die vraag zal immers meestal niet op 
korte termijn aan de orde zijn. 
 
De leden van de SP-fractie vragen waarom gekozen is voor dit wetsvoorstel en waarom geen 
uitwerking is gegeven aan de voorstellen van de staatscommissie.  
 
De leden van de SGP-fractie vragen verduidelijking bij de keuze om een ander standpunt in te 
nemen dan de staatscommissie parlementair stelsel deed.  
 
De leden van de D66-fractie wijzen erop dat de voorliggende wijziging van het kiesstelsel afwijkt 
van het advies van een aantal staatscommissies. Deze leden ontvangen van de regering derhalve 
graag nadere onderbouwing van het nut en de noodzaak van het onderhavige voorstel. Deze leden 
vragen of de regering kan reflecteren op de stelling van de staatscommissie parlementair stelsel 
dat de uitslagen van de Eerste Kamerverkiezingen maar beperkt zouden zijn veranderd als het 
systeem in 1983 niet was gewijzigd en dat de kleine verschillen op zichzelf niet voldoende zijn om 
een terugkeer naar het oude stelsel te rechtvaardigen.  
 
Het kabinet heeft een groot deel van de aan de regering gerichte aanbevelingen van de 
staatscommissie overgenomen en heeft de implementatie ervan ter hand genomen (Kamerstukken 
34430, nr. 16). Daarnaast heeft het kabinet besloten om het initiatief te nemen voor een wijziging 
van het kiesstelsel van de Eerste Kamer, ook al formuleerde de staatscommissie op dat punt geen 
aanbeveling.  
 
De transparante wijze waarop de staatscommissie heeft gewerkt en gerapporteerd hebben eraan 
bijgedragen dat relevante argumenten en overwegingen op het punt van de verkiezingswijze van 
3 
 

institutionele structuur? Zij vragen of het niet logischer is om de door de regering gewenste 
cultuurveranderingen op een andere manier na te streven dan door verandering van het proces 
van verkiezingen? 
 
De leden van de SGP-fractie vragen hoe de huidige regering aankijkt tegen de opvatting die de 
regering uitte bij vergelijkbare voorstellen in 2000. De regering gaf toen aan dat het effect van een 
ander kiesstelsel ‘vooral psychologisch van aard [is]. Welke invloed dit zal hebben, hangt mede af 
van de combinatie met andere factoren, die ook wel worden genoemd als mogelijke oorzaken voor 
het toegenomen politieke karakter van de Eerste Kamer, zoals personele factoren, het profiel van 
3
Eerste-Kamerleden en de aard van de te behandelen wetgeving.’   
 
Het voorstel heeft niet tot doel om een bepaalde cultuur- of gedragsverandering te bereiken. Het 
voorstel beoogt de wijze van verkiezing van de Eerste Kamer zo te regelen dat die het beste 
aansluit bij de rolverdeling tussen de Kamers. Wij onderschrijven de analyse van het toenmalige 
kabinet dat het karakter van de Eerste Kamer mede bepaald wordt door het profiel van de leden 
en de te behandelen wetgeving. De institutionele vormgeving – met name de bevoegdheden en 
het kiesstelsel – kunnen daarnaast echter ook zeer bepalend zijn.  
 
2. De wijze van verkiezing van de Eerste Kamer 
 
De leden van de VVD-fractie vragen hoe kan worden voorkomen dat de opkomst bij provinciale 
statenverkiezingen niet lager dan nu uitvalt, en daarmee ook de opkomst bij de 
waterschapsverkiezingen die tegelijkertijd worden gehouden? 
 
Wij verwachten niet dat de voorgestelde wijziging zal leiden tot een daling van het 
opkomstpercentage bij de statenverkiezingen of de waterschapsverkiezingen. Als de voorgestelde 
aanpassing van de verkiezingswijze wel een sterk effect zou hebben op de beslissing van kiezers 
om al dan niet deel te nemen aan de statenverkiezingen, dan zou verwacht mogen worden dat dit 
effect zich na de Grondwetswijziging van 1983 had gemanifesteerd in een stijging van de 
opkomstpercentages. In werkelijkheid daalde de opkomst in deze periode echter van 79% in 1978 
naar 66% in 1987. De staatscommissie wijst er terecht op dat voor de opkomst belangrijker is dat 
er tijdens verkiezingen duidelijke alternatieven op thema’s voorhanden zijn (Lage drempels, hoge 
dijken, p. 131-32). 
 
De leden van de D66-fractie vragen of de regering kan ingaan op de stelling van prof. Van der 
Meer dat het gevolg van het onderhavig voorstel kan zijn dat er nog bredere coalities gevormd 
moeten worden (of nog bredere deelakkoorden gesloten) om steun in beide deelparlementen te 
4
kunnen garanderen.  
 
De leden van de SGP-fractie vragen wat de betekenis is voor de beoogde institutionele 
verduidelijking van de rol van beide Kamers als de regering juist vaker op zoek zal moeten naar 
meerderheiden in de Eerste Kamer omdat het vaker voor zal kunnen komen dat er een verschil in 
samenstelling is tussen de beide Kamers.  
 
Het is inderdaad denkbaar, zoals prof. Van der Meer signaleert, dat een zeer volatiele uitslag van 
een provinciale statenverkiezing soms langere tijd kan doorwerken in de verschillen in de politieke 
samenstelling van de Kamers. De doorrekening die is gemaakt door de staatscommissie wijst er 
echter op dat de wijziging van het kiesstelsel, afgezien van de enkele uitschieters waar prof. Van 
der Meer op wijst, geen grote invloed zal hebben op deze verschillen (Lage drempels, hoge dijken, 
p. 311). 
  
Een oogmerk van het onderhavige voorstel is om ervoor te zorgen dat het politieke karakter van 
de Eerste Kamer minder benadrukt wordt door de wijze van verkiezing. Dit komt ten goede aan 
haar rol als chambre de réflexion. Als er een goed evenwicht bestaat tussen enerzijds het politieke 
                                                
3
 Kamerstukken II, 26976, nr. 2, blz. 14. 
4
 http://stukroodvlees.nl/de-verkiezingswijze-van-de-eerste-kamer-is-het-probleem-niet/. 
5 
 

bij de Tweede Kamer. De verkiezing van deze Kamer – en niet de verkiezingen voor de provinciale 
staten – vormt tevens de democratische basis voor nieuw beleid op nationaal niveau. 
 
De leden van de SGP-fractie vragen of de langere zittingstermijn voor Eerste Kamerleden de facto 
niet reeds behaald wordt in vergelijking met de zittingstermijn voor leden van de Tweede Kamer. 
 
Inderdaad blijkt uit onderzoek dat is verricht door het Parlementair Documentatiecentrum, in 
opdracht van de staatscommissie, dat het ook nu reeds zo is dat Eerste Kamerleden gemiddeld iets 
5
langer in de Kamer zitten dan Tweede Kamerleden, maar het verschil is klein. Senatoren hebben 
nu gemiddeld circa vijf jaar ervaring in de Kamer. Wij verwachten dat een verlenging van de 
Grondwettelijk bepaalde zittingstermijn ertoe zal leiden dat dit gemiddelde omhoog gaat. 
 
Welke effecten zijn te verwachten? 
 
De leden van de D66-fractie ontvangen graag van de regering een nadere duiding van de balans 
tussen democratische legitimatie, parlementaire ervaring, stabiliteit en een goede rolverdeling 
tussen de Kamers. Deze leden ontvangen daarnaast graag een nadere duiding van hetgeen de 
regering onder een goede rolverdeling tussen de Kamers verstaat, zolang de Eerste Kamer nog 
bestaat. 
 
Een goede rolverdeling binnen het tweekamerstelsel betekent volgens ons dat het politieke primaat 
bij de Tweede Kamer ligt. Bij de Grondwetsherziening van 1983 is de Tweede Kamer vooropgesteld 
in de tekst van artikel 51 van de Grondwet, waarmee beoogd werd om ‘de grotere betekenis van 
de Tweede Kamer’ tot uitdrukking te brengen (Kamerstuk 14222, nr. 3, p. 9). De Tweede Kamer 
wordt direct gekozen, heeft meer bevoegdheden en maakt vooral ook intensiever gebruik van die 
bevoegdheden. De Tweede Kamer neemt na de verkiezingen het initiatief voor de vorming van een 
kabinet. Het regeerakkoord is een overeenkomst tussen fracties in de Tweede Kamer.  
 
Bij de Eerste Kamer ligt het zwaartepunt van de werkzaamheden op de heroverweging van 
wetsvoorstellen vanuit een grotere distantie tot het kabinet en het regeerakkoord en met 
bijzondere aandacht voor rechtmatigheid, doeltreffendheid, doelmatigheid, uitvoerbaarheid en 
6
handhaafbaarheid. Een langere zittingsduur en een andere wijze van verkiezing, die in de tijd op 
enige afstand staat van de uitslagen van de provinciale statenverkiezingen, sluiten aan bij deze 
rolverdeling, omdat een grotere mate van parlementaire ervaring en stabiliteit passen bij de 
reflectieve rol van de Eerste Kamer. 
 
De leden van de D66-fractie vragen hoe de regering aankijkt tegen de constatering van 
verschillende staatscommissies dat de langere zittingsduur en de verkiezing in twee helften ervoor 
zorgden dat de samenstelling van de Eerste Kamer wat verder af kon staan van de actuele 
voorkeuren van de kiezer, hetgeen onwenselijk werd geacht, en hetgeen volgens de Raad van 
State gevolgen hebben voor de ervaren democratische legitimiteit van de beslissingen van de 
Eerste Kamer. Deze leden vragen of de regering bij haar antwoord de eigen stelling kan betrekken 
dat het politieke karakter van de Eerste Kamer de afgelopen decennia meer naar voren is 
gekomen. Voorts vragen zij of de regering denkt dat het vertraagde effect van de Eerste 
Kamerverkiezingen dit politieke karakter kan doen afnemen, of dat het vertraagde effect juist 
problematisch kan zijn voor de democratische legitimiteit in het licht van dit (blijvend) politiekere 
karakter.  
 
De vertraagde doorwerking van de uitslagen van de provinciale verkiezingen werd voor 1983 
inderdaad door sommigen als nadeel beschouwd. Aan de grotere mate van duurzaamheid die deze 
verkiezingswijze bood, was in de politieke omstandigheden van destijds weinig behoefte. Sindsdien 
                                                
5
 Zie p. 16 en 17 van bijlage 6 bij het eindrapport van de staatscommissie parlementair stelsel, gepubliceerd op 
https://www.staatscommissieparlementairstelsel.nl/documenten/rapporten/samenvattingen/12/13/bijlage-6.  
6
 Lage drempels, hoge dijken. Democratie en rechtsstaat in balans (Eindrapport van de staatscommissie 
parlementair stelsel), Boom 2018, p. 292-99. Zie in gelijke zin het verslag van de Tijdelijke commissie 
werkwijze van de Eerste Kamer, Kamerstukken I 2016/17, CXXIV, A, p. 14. 
7 
 

nadeel beschouwd, maar past naar onze mening juist goed bij de eigensoortige rol van de Eerste 
Kamer in het staatsbestel.  
 
In de uitwerking in het kiesstelsel zal een keuze moeten worden gemaakt uit een aantal 
uitwerkingsvarianten, waarbij de (te verwachten) neveneffecten worden meegewogen. Het gaat 
dan met name om de vraag of gekozen wordt voor een stelsel waarin het af en toe zal voorkomen 
dat een deel van de provinciale staten tijdens hun zittingsduur niet deelnemen aan een Eerste 
Kamerverkiezingen, of een stelsel waarin het af en toe zal voorkomen dat provinciale staten tijdens 
hun zittingsduur twee keer mogen stemmen. In de kieswet zal ook een keuze moeten worden 
gemaakt voor een stelsel van restzetelverdeling, waarbij de positie van kleine partijen een 
belangrijk aspect zijn. 
 
De leden van de SGP-fractie vragen of er effecten te verwachten zijn op het stemgedrag van 
Eerste Kamerleden wanneer zij voor langere tijd gekozen worden en of de verlenging van de 
zittingsduur betekenis heeft voor de vergroting van hun onafhankelijkheid. 
 
Het past ons als leden van het kabinet niet om al te zeer in te gaan op het stemgedrag dat wij 
verwachten. Er kan wel op gewezen worden dat de Grondwet bepaalt dat Kamerleden stemmen 
zonder last. Een langere zittingsduur betekent dat senatoren gemiddeld iets meer parlementaire 
ervaring zullen hebben, wat gevolgen zal hebben voor de wijze waarop zij hun taken vervullen. In 
hoeverre dit ook tot uitdrukking zal komen in ander stemgedrag valt moeilijk te voorspellen en is 
ook niet aan ons. 
 
De leden van de SGP-fractie vragen of de regering de vergroting van de mogelijke effecten van 
een ontbinding van de Eerste Kamer wel een gewenst effect vindt, gezien de doelstelling van de 
regering om de Eerste Kamer minder politiek te maken.  
 
Wij verwachten niet dat dit effect in de praktijk van belang zal blijken, gezien het feit dat de 
regering tussen 1922 en 1983 – toen de regeling gold die wij nu voorstellen – ook nooit is 
overgegaan tot een dergelijke ‘politieke’ ontbinding van de Eerste Kamer. 
 
3. Nadere vormgeving 
 
De leden van de VVD-fractie stellen het op prijs om bij de tweede lezing van deze 
grondwetswijziging meer duidelijkheid te hebben over de nadere vormgeving in de Kieswet. Zij 
vragen of de regering dat haalbaar acht. 
 
De leden van de D66-fractie vragen hoe de wijzigingen van de Kieswet en de Grondwet precies 
samenliepen in de jaren ‘80.  
 
Het is vrij gebruikelijk dat wetsvoorstellen die nodig zijn om een voorgenomen wijziging van de 
Grondwet uit te werken, worden behandeld tijdens de tweede lezing van de Grondwetswijziging. 
Het lijkt ons zeker haalbaar om deze praktijk ook in dit geval te volgen. 
 
Bij de Grondwetsherziening van 1983 is eerst de eerste lezing van de Grondwetswijziging waarmee 
de vierjarige zittingsduur van de Eerste Kamer werd ingevoerd, afgerond in 1981 (Kamerstuk 
14233). Vervolgens is in 1982, tijdens de tweede lezing, een voorstel ingediend om het nieuwe 
stelsel uit te werken in de Kieswet (Kamerstuk 17319).  
 
De leden van de CDA-fractie vragen de regering om nu reeds inzicht te geven in de gedachten over 
de wat deze leden betreft ongewenste neveneffecten voor kleine partijen. 
 
De leden van de D66-fractie vragen of de regering nader kan toelichten hoe zij de mogelijk 
nadelige consequenties voor kleinere partijen weegt en of zij dit problematisch acht. 
 
De leden van de SGP-fractie wijzen erop dat in de paragraaf over de internetconsultatie wordt 
gesteld dat ‘bij de uitwerking in de Kieswet zal worden bezien of de effecten op kleine partijen 
kunnen worden beperkt’. Zij vragen of niet de vraag óf, maar de vraag hóe leidend moet zijn. 
9 
 

allemaal actieve politici zijn die ambtshalve meedoen, weegt dit bezwaar mogelijk minder zwaar 
dan bij andere verkiezingen.  
 
De keuze voor een stelsel voor restzetelverdeling kan dus ofwel gunstig uitpakken voor de kleinste 
partijen, ofwel voor grotere partijen, ofwel neutraal uitwerken. Deze keuze kan daarmee ook 
gevolgen hebben voor de mate van fragmentatie van de Eerste Kamer. Uit de berekeningen van 
dr. Otjes blijkt dat een keuze voor grootste overschotten of Saint-Laguë leidt tot iets meer 
‘versplintering’. Met andere woorden: de kans neemt toe dat er een groter aantal partijen nodig is 
voor een meerderheid. 
 
Een belangrijke kanttekening bij deze berekeningen is dat niet bekend is of en hoe kiezers, partijen 
en statenleden zich zouden aanpassen aan een veranderde verkiezingswijze, terwijl dit gedrag in 
belangrijke mate bepalend is voor de verdeling van de restzetels.  
 
Bij de uitwerking zal niet alleen de restzetelverdeling bij de provinciale statenverkiezingen 
meegewogen kunnen worden, zoals de leden van de SGP-fractie opmerken, maar ook de thans 
geldende regel dat – anders dan bij de Tweede Kamerverkiezingen – kleine partijen ook 
meedingen naar een restzetel in de Eerste Kamer als zij de kiesdeler niet hebben gehaald. 
 
Zoals hiervoor aangegeven zal tijdens de tweede lezing – ingeval het onderhavige voorstel in de 
eerste lezing wordt aangenomen – een wijziging van de Kieswet geëntameerd moeten worden. 
Artikel 59 van de Grondwet biedt hiervoor de grondslag. Het is aan het dan zittende kabinet om 
samen met de Kamers een uitwerking te regelen waarbij de voor- en nadelen tegen elkaar worden 
afgewogen. Het past ons niet om daarop vooruit te lopen. Wel kunnen wij in algemene zin 
opmerken dat de Grondwetswijziging niet als oogmerk heeft om de verhoudingen tussen de 
zetelaantallen van grote en kleine partijen te wijzigen.  
 
De leden van de GroenLinks-fractie verzoeken de regering een overzicht te maken van voor- en 
nadelen van het groepenstelsel enerzijds en het algehele stelsel anderzijds.  
 
De leden van de SGP-fractie vragen of de regering concrete ideeën heeft ten aanzien van het 
objectieve criterium aan de hand waarvan de keuze voor een bepaald groepenstelstel gemaakt 
moet worden. Deze leden vragen of het niet juist beter is om nu reeds duidelijkheid te bieden over 
het concrete criterium in plaats van af te wachten tot de nadere regelgeving. 
 
De leden van de SGP-fractie vragen of bepaalde provinciale staten in sommige perioden helemaal 
niet aan bod komen voor de verkiezing van de Eerste Kamer en welke keuzes de regering op dit 
punt wil maken. Deze leden vragen verder of de regering kan aangeven in hoeverre het een 
gewenst uitgangspunt van het stelsel is dat er afhankelijk van de concrete keuzes soms geen, 
soms één en soms zelfs twee verkiezingen voor de Eerste Kamer zijn in een bepaalde periode van 
de Staten. Zij vragen voorts of de regering het gerechtvaardigd vindt dat wanneer gekozen zou 
worden voor het stelsel waarbij de Staten tegelijkertijd een helft van de Eerste Kamer kiezen, het 
gevolg daarvan zou zijn dat de Staten in de ene periode de volledige Kamer kiezen (in twee 
helften) en in een andere periode alleen de helft.  
 
Het zogeheten groepenstelsel, waarbij de provinciale staten en de kiescolleges in Caribisch 
Nederland in groepen worden ingedeeld, kan vele vormen krijgen. Een voor de hand liggende 
keuze is om twee groepen te vormen, waarbij de ene helft om de drie jaar 38 senatoren kiest en 
de andere groep om de drie jaar 37 senatoren. Het is echter ook mogelijk om een groter aantal 
groepen te vormen. Tussen 1922 en 1983 bestonden er vier groepen, die elk een wettelijk bepaald 
aantal leden van de Eerste Kamer kozen. Een groter aantal groepen betekent feitelijk ook een 
hogere kiesdrempel. Uit het onderzoek van dr. Otjes blijkt dat het negatieve effect voor kleine 
partijen van een verdeling in vier groepen, niet gecompenseerd zou worden door een overstap 
naar het stelsel van grootste overschotten bij de restzetelverdeling. 
 
11 
 

 
In de Kieswet zal geregeld moeten worden hoe bepaald wordt welke van de 75 Eerste Kamerleden, 
die worden gekozen na de overgang naar het voorgestelde stelsel, een zittingstermijn van zes jaar 
krijgen, en welke een termijn van drie jaar. Hoe dit geregeld wordt, is onder meer afhankelijk van 
de uitwerkingsvariant die de wetgever kiest. Als gekozen wordt voor het hiervoor beschreven 
groepenstelsel, dan zou de Kieswet kunnen bepalen dat de ene groep provincies 38 senatoren kiest 
voor zes jaar, en de andere groep 37 senatoren voor drie jaar. Vóór 1983 regelde de Kieswet dat 
het lot bepaalde welke groep provincies de 38 senatoren voor zes jaar kozen. Een keuze voor het 
10
algehele stelsel zou een andere regeling vergen. Zoals hiervoor aangegeven zal tijdens de 
tweede lezing een wijziging van de Kieswet geëntameerd moeten worden, waarin ook dit 
onderwerp zal worden geregeld.  
 
4. Consultatie en advies 
 
De leden van de fractie van GroenLinks vragen of inzake dit voorstel ook overleg is geweest met 
de andere landen van het Koninkrijk, aangezien de Eerste Kamer een van de twee Kamers is van 
het parlement van het Koninkrijk der Nederlanden en de Staten-Generaal volgens de Grondwet het 
gehele Nederlandse volk, en dus ook de Nederlanders in de andere landen van het Koninkrijk, 
vertegenwoordigt. 
 
Wanneer het gaat om wijziging van Grondwettelijke bepalingen over de samenstelling van organen 
die tevens een rol spelen in de procedure van rijkswetgeving, dan wordt niet de procedure van 
rijkswet gevolgd. Het huidige artikel 52 is in 1983 niet bij rijkswet vastgesteld (Kamerstuk 14223) 
en ook bij recentere wijzigingen in dit onderdeel van de Grondwet is niet de procedure van rijkswet 
gevolgd (zie bijv. 35418). Het is niet nodig en ook niet gebruikelijk om overleg te voeren met de 
Caribische landen over Nederlandse wetsvoorstellen, en dat is in dit geval dan ook niet gebeurd.  
 
Artikelsgewijs deel 
 
Artikel II, onderdeel B (artikel 55) 
De leden van de VVD-fractie vragen of de verkiezing van de Eerste Kamer niet binnen een 
bepaalde termijn moet plaatsvinden. Zij vragen of hiervoor een basis in de Grondwet moet worden 
opgenomen, of dat dit nader in de Kieswet wordt geregeld.  
 
De voorgestelde wijziging houdt in dat er iedere drie jaar een verkiezing voor de Eerste Kamer 
moet worden gehouden. Na iedere verkiezing zal dus drie jaar later een volgende verkiezing 
moeten worden gehouden. Met de inwerkingtreding van de voorgestelde wijziging van artikel 52, 
tweed lid, ontstaat er een Grondwettelijk ritme van driejaarlijkse perioden. De datum van de 
eerste verkiezing onder het nieuwe stelsel zal worden bepaald krachtens het voorgestelde 
additionele artikel III. Het is daarmee niet nodig om in de Grondwet nadere regels over termijnen 
op te nemen.   
 
Artikel II, onderdeel C 
De leden van de SGP-fractie vragen naar aanleiding van artikel II, onderdeel C of het niet juist 
aantrekkelijk zou kunnen zijn om na een ‘gunstige’ uitslag van de Provinciale Statenverkiezingen 
de Eerste Kamer te ontbinden. In dat geval wordt immers de mogelijkheid geopend om zowel de 
voltallige Eerste Kamer te kiezen als na drie jaar nóg eens de helft van de Kamer. Zij vragen of het 
risico niet groot is dat het feit dat soms drie jaar van tevoren al duidelijk is welke mogelijkheden er 
zijn om de uitslag van de provinciale statenverkiezingen door te vertalen naar de Eerste Kamer het 
verleidelijk maakt om die uitslag meteen vroegtijdig te ‘verzilveren’. Deze leden vragen wat de 
regering vindt van dit effect en hoe dit kan worden voorkomen.  
 
Zoals hiervoor aangegeven, is de regering tussen 1922 en 1983 nooit overgegaan tot een 
‘politieke’ ontbinding van de Eerste Kamer. Wij verwachten dat bij herinvoering van dit stelsel de 
politieke ontbinding opnieuw vooral een theoretische mogelijkheid zal blijken te zijn. 
 
                                                
10
 Zie hierover ook het nader rapport op het advies van de Afdeling advisering, 35 532, nr. 4, p. 9. 
13 
 

