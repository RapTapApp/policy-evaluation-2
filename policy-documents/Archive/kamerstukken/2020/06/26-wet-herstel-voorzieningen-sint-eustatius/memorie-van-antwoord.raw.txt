35 422 Herstel van de voorzieningen in het bestuur van het openbaar lichaam Sint 
Eustatius (Wet herstel voorzieningen Sint Eustatius) 
 
 MEMORIE VAN ANTWOORD 
Met belangstelling heb ik kennisgenomen van het voorlopig verslag van de vaste commissie voor 
Koninkrijksrelaties inzake het voorliggende wetsvoorstel. In het navolgende ga ik in op de vragen 
die in dit verslag zijn gesteld, waarbij zo veel mogelijk de volgorde van het verslag wordt 
aangehouden en de vragen zoveel mogelijk in samenhang worden behandeld. 
 
Vragen van de leden van de PvdA-fractie: 
 
Covid-19 heeft ook op Sint Eustatius grote negatieve impact. Heeft dit gevolgen voor de 
voorgenomen verkiezingsdatum van 21 oktober 2020, zo vragen de leden van de PvdA-fractie. 
Welke gevolgen heeft dit voor de realisatie van de verschillende projecten, kan de regering per 
project de te verwachten vertraging inschatten en verwacht de regering een negatief effect op de 
verkiezingen door de mogelijke (verdere) vertraging van projecten als gevolg van Covid-19, zo 
vragen die leden. 
 
De gevolgen van de COVID-19-crisis betekenen een extra belasting voor Sint Eustatius. Het heeft 
het openbaar lichaam veel tijd en energie gekost, en nog steeds, om de crisis het hoofd te bieden. 
In het kader van COVID-19 is er inzake de voorgenomen verkiezingen dit najaar onder de huidige 
omstandigheden geen reden om aan te nemen dat deze niet kunnen plaatsvinden. Het ministerie 
van Binnenlandse Zaken en Koninkrijksrelaties (BZK) volgt nadrukkelijk de mogelijke effecten van 
de COVID-19-crisis op de organisatie van de verkiezingen. Het meest wenselijk is dat de 
verkiezingen zonder beperkende maatregelen kunnen plaatsvinden. Voor het scenario dat er 
beperkingen gelden, zoals de maatregel dat tussen personen 1,5 meter afstand moet worden 
gehouden, wordt met het openbaar lichaam geïnventariseerd wat dit betekent voor het 
verkiezingsproces. Hierbij wordt tevens verwezen naar de brief van de minister van BZK van 22 
1
mei jl. 
 
Opgelopen vertraging in de lopende projecten heeft met name te maken met de omstandigheid 
dat benodigd materiaal en menskracht geen toegang tot het eiland had en heeft. Dit geldt met 
name voor de infrastructurele projecten, die hierdoor enkele maanden vertraging oplopen. 
Momenteel wordt per geval bekeken of extra krachten als ‘essential worker’ op het eiland kunnen 
worden toegelaten, zodat projecten doorgang kunnen vinden en de vertraging beperkt blijft. Deze 
personen moeten wel twee weken in quarantaine alvorens werkzaamheden te kunnen verrichten.  
 
Hoewel de COVID-19-crisis een extra belasting betekent voor Sint Eustatius is er voor nu geen 
reden om aan te nemen dat er niet voldaan kan worden aan de in de memorie van toelichting 
gestelde voorwaarden voor het houden van eilandsraadsverkiezingen. Het is daarom nog steeds de 
verwachting dat aan de voorwaarden bij het houden van verkiezingen tijdig wordt voldaan.  
 
De leden van de PvdA-fractie vragen of er recent onderzoek is onder de relatief kleine bevolking 
van Sint Eustatius waarin de bevolking is ondervraagd of het ontbreken van formele 
bevoegdheden voor de eilandsraad maakt dat zij niet gaan stemmen, in het bijzonder dat deel van 
de bevolking dat toch al tevreden is met het ingezette beleid van de regeringscommissaris. Kan de 
regering nogmaals uiteenzetten welke maatregelen genomen gaan worden om te stimuleren dat 
zoveel mogelijk stemgerechtigden hun stem gaan uitbrengen, zo vragen die leden. 
 
Bij de aanvankelijke beperking van de bevoegdheden van de eilandsraad wordt allereerst 
opgemerkt dat het beperkte aantal bevoegdheden zich geleidelijk ontwikkelt tot het totaalpakket 
aan bevoegdheden. Zo worden de bevoegdheden van de eilandsraad al in de tweede fase 
 
1
 Kamerstukken II 2019/20, 35 165 nr. 21. 
5 

goedkeuringsbevoegdheid is bedoeld als vangnet en een juridisch handelingsperspectief, mocht de 
situatie daarom vragen, waarmee geboekte voortgang en positieve ontwikkelingen op het eiland 
juridisch gewaarborgd kunnen worden. De regeringscommissaris maakt die afweging. Goed 
bestuur laat zich echter niet alleen vangen in een wet. Van minstens zo groot belang is de 
bereidheid van de toekomstige eilandsraadsleden en gedeputeerden tot constructieve 
samenwerking en communicatie, zowel onderling als met de regeringscommissaris, en de 
bereidheid om hun taken en bevoegdheden uit te oefenen ten bate van het collectief belang van 
het openbaar lichaam en de inwoners van Sint Eustatius.  
Uit het voorgaande volgt dat eventuele verschillen van inzicht tussen de eilandsraad en de 
regeringscommissaris in wat precies in het belang is van het eiland en de inwoners allereerst op 
basis van goede samenwerking en goed overleg beslecht kunnen worden. Wanneer dit niet lukt, 
heeft de regeringscommissaris het laatste woord.  
 
Dit wetsvoorstel geeft ook de Rijksvertegenwoordiger op termijn weer een formele positie binnen 
het bestuurlijk bestel van Sint Eustatius. De leden van de PvdA-fractie vragen of de regering het 
met deze leden en in lijn met het advies van de Raad van State eens is dat het los van de 
staatkundige inrichting van het Koninkrijk wenselijk is dat regionale samenwerking voor de 
bovenwindse eilanden gestimuleerd moet worden. Is het mogelijk om bevoegdheden en taken die 
formeel bij de Rijksvertegenwoordiger zijn belegd over te dragen aan de Nederlandse 
vertegenwoordiger op Sint Maarten en is de regering hiertoe bereid, zo vragen die leden. 
 
Inzake het bevorderen van regionale samenwerking is het allereerst noodzakelijk dat de Caribische 
landen en eilanden zelf de meerwaarde van deze samenwerking zien. Wanneer dat nadrukkelijk 
het geval is, wordt regionale samenwerking ook vanuit het kabinet gestimuleerd. Een voorbeeld in 
dit kader is het opzetten van een ferryverbinding tussen de Bovenwindse eilanden. De openbare 
lichamen Saba en Sint Eustatius werken momenteel samen aan een eerste voorstel voor een 
verbeterde ferryverbinding tussen de Bovenwindse eilanden, met als doel een hogere en 
regelmatigere vaarfrequentie tegen een gereduceerd tarief. De betrokken Haagse ministeries 
ondersteunen hierbij wanneer nodig.  
 
Op grond van artikel 187, tweede lid, van de Wet openbare lichamen Bonaire, Sint Eustatius en 
Saba (WolBES) heeft de Rijksvertegenwoordiger zijn zetel in een bij koninklijk besluit te bepalen 
openbaar lichaam (Bonaire, Sint Eustatius en Saba). Weliswaar kan de Minister van Binnenlandse 
Zaken en Koninkrijksrelaties voor één jaar ontheffing verlenen, maar het uitgangspunt is dat de 
Rijksvertegenwoordiger zijn werkelijke woonplaats heeft op één van deze eilanden (artikel 198 van 
de WolBES). Voorts behoeft de Rijksvertegenwoordiger toestemming van de Minister van BZK  
indien hij langer dan zes weken buiten de openbare lichamen wenst te verblijven (artikel 199 van 
de WolBES). Tot slot wordt nog verwezen naar het Besluit regeling positie vertegenwoordiger 
Nederlandse regering van Aruba, Curaçao en Sint Maarten. Artikel 3 bepaalt dat de 
vertegenwoordiger ‘slechts’ optreedt als vertegenwoordiger van de Nederlandse regering bij de 
regeringen van Aruba, Curaçao en Sint Maarten. Gelet op de staatsrechtelijke verschillen tussen de 
landen en de eilanden van het Koninkrijk kan een overdracht van taken en bevoegdheden aan de 
Nederlandse vertegenwoordiger van Sint Maarten niet zonder wetswijziging plaatsvinden. Afgezien 
van de staatsrechtelijke verschillen vergen daarnaast de verschillen in schaalgrootte en lokale 
situaties een andere taakinvulling door de vertegenwoordiger. 
Het is onwenselijk om met deze memorie van antwoord vooruit te lopen op de mogelijk 
toekomstige ontwikkelingen omtrent Caribisch Nederland in het algemeen en de 
Rijksvertegenwoordiger in het bijzonder. Dit is voorbehouden aan de nadere uitwerking van de 
voorgenomen maatregelen die het kabinet met de kabinetsreactie op de voorlichting van de Raad 
3
van State en het Interdepartementaal Beleidsonderzoek Koninkrijksrelaties rond de vormgeving 
van de Haagse coördinatie en de verbetering van de samenwerking tussen Europees en Caribisch 
Nederland en de kwaliteit van het lokale bestuur uiteen heeft gezet.  
 
 
3
 Kamerstukken II 2019/20, 35 300 IV, nr. 11. 
5 

7
verzonden. Tevens is de Minister van Infrastructuur en Waterstaat nog in overleg met Sint 
Eustatius over de invulling van de motie van Tweede Kamerlid Diertens c.s, die om een 
spoedmaatregel vraagt gedurende de uitvoering van de structurele oplossing. De minister zal hier 
binnenkort over berichten.  
 
De in de memorie van toelichting geschetste vier fases van terugtrekking zullen de nodige tijd 
behoeven. De leden van de ChristenUnie-fractie constateren dat we te maken hebben met taaie 
problematiek, met een groot aantal parallel werkende hardnekkige vraagstukken van sociale, 
economische, culturele en politiek-bestuurlijke aard. De leden van de ChristenUnie-fractie vragen 
of de veronderstelling niet reëel is dat het herstelproces aanzienlijk langer gaat duren dan in 2018 
en wellicht ook nu gedacht en gehoopt.  
 
8
Al in de eerste voortgangsrapportage Sint Eustatius, van 31 mei 2018, is gemeld dat de situatie 
op Sint Eustatius zeer ernstig was en dat de achterstanden en verwaarlozing omvangrijker waren 
dan gedacht. Dit had, en heeft nog steeds, een omvangrijke en arbeidsintensieve bestuurlijke 
opdracht tot gevolg. Op alle terreinen is sindsdien ontegenzeggelijk voortgang geboekt. 
Tegelijkertijd is er nog veel werk te verrichten voordat een lokaal bestuur in staat kan worden 
geacht zelfstandig te kunnen functioneren. Het uitgangspunt is dat de bestuurlijke ingreep zo kort 
als mogelijk, maar zo lang als nodig voortduurt. Door te voldoen aan de in de memorie van 
toelichting gestelde voorwaarden wordt een goede startpositie voor het lokale bestuur 
bewerkstelligd. Zoals eerder gemeld, is hier geen tijdspad aan verbonden, maar worden aan de 
hand van (nog te boeken) resultaten stappen gezet richting het volledig herstel van de reguliere 
bestuurlijke verhoudingen. 
 
De nieuwe eilandsraad heeft in de eerste fase nauwelijks bevoegdheden. De leden van de 
ChristenUnie-fractie vragen of dat niet zal leiden tot een proces van marginalisering en politieke 
frustratie. Hoe managet de regering de overgang van de ene naar de andere fase van bestuurlijk 
9
herstel? Tellen alle in het transitieschema genoemde randvoorwaarden even sterk mee en is het 
model van ingroeiende bevoegdheden niet een bron van conflict in de verhoudingen tussen 
regeringscommissaris, nieuwe eilandsraad, nieuw bestuurscollege en nieuwe gezaghebber, zo 
vragen die leden. 
Spannend daarbij is met name de overgang van fase 2 naar fase 3: volledig herstel. De leden van 
de ChristenUnie-fractie vragen wie daarbij de uiteindelijke stem heeft en welke rol de nieuwe 
eilandsraad in deze afweging is toebedeeld. 
 
De aanvankelijke beperking van de bevoegdheden van de eilandsraad neemt niet weg dat de 
eilandsraad vanaf het moment van aantreden invloed kan uitoefenen op het bestuur en in 
samenwerking met de regeringscommissaris een beleid kan voeren. Op het moment van 
aantreden, krijgt de eilandsraad een aantal controlerende bevoegdheden, het amendements- en 
initiatiefrecht en de bevoegdheid om verordeningen vast te stellen. De eilandsraad controleert 
daarmee het bestuurlijk optreden van de regeringscommissaris en kan met de bevoegdheid tot het 
vaststellen van verordeningen invloed uitoefenen op het bestuur van het eiland. Het beperkte 
aantal bevoegdheden ontwikkelt zich geleidelijk tot het totaalpakket aan bevoegdheden. Zo 
worden de bevoegdheden van de eilandsraad al in de tweede fase verruimd.  
 
De overgang tussen de verschillende fases wordt telkens gemarkeerd met een koninklijk besluit, 
waarin het tijdstip wordt bepaald van de ingangsdatum van die fase. Op dat tijdstip wordt 
vervolgens het wetsvoorstel telkens zo gewijzigd dat leden voor het betreffende orgaan benoemd 
kunnen worden en het orgaan zijn wettelijke taken en bevoegdheden zelf kan uitoefenen. Bij de 
overgang naar een volgende fase moet zijn voldaan aan de in de memorie van toelichting gestelde 
voorwaarden, verbonden aan de desbetreffende fase. De Staten-Generaal worden uitdrukkelijk 
 
7
 https://www.rijksoverheid.nl/documenten/kamerstukken/2020/06/19/beantwoording-kamervragen-van-het-
lid-ozutok-gl-over-watertekort-op-sint-eustatius  
8
 Kamerstukken II 2017/18, 34 877 D. 
9
 Kamerstukken II 2019/20, 35 422, nr. 3, paragraaf 3.2.8. Schematische weergave fasering. 
5 

fungeert zo als extra controlerende schakel ten behoeve van het behoud van duurzaam 
doorgevoerde verbeteringen en de naleving van de voorwaarden voor goed bestuur. 
 
De vorming van een nieuwe generatie van daadkrachtige bestuurders op het eiland is elementair 
voor een goed functionerende overheid. Zonder stevige bestuurskracht zal er geen sprake zijn van 
duurzaam herstel. De leden van de ChristenUnie-fractie zijn benieuwd naar de appreciatie van de 
regering op dit punt. Zijn er tekenen van het toenemen van de eigen bestuurskracht van Sint 
Eustatius, en zo ja, waar bestaan deze uit, zo vragen die leden. Waar gaat het goed, waar kan het 
beter, hoe is de ondersteuning vanuit Nederland op dit essentiële punt geregeld en hoe beoordeelt 
de regering de operationele kracht van de ambtelijke organisatie, zo vragen die leden. 
 
De leden van de ChristenUnie-fractie vragen hoe we voorkomen dat we over een paar jaar weer 
moeten ingrijpen. 
 
De eerdergenoemde twaalf criteria voor goed bestuur zijn als voorwaarden verdeeld over de 
verschillende fases in het wetsvoorstel. Steeds moet aan enkele voorwaarden worden voldaan om 
over te gaan naar de volgende fase. Op het moment dat de reguliere bestuurlijke verhoudingen 
volledig zijn hersteld, is tevens aan de voorwaarden voor goed bestuur voldaan. Op dat moment is 
er een goede startpositie voor het bestuur bereikt en wordt een lokaal bestuur in staat geacht 
zelfstandig en naar behoren te kunnen functioneren.  
 
De gehele bestuurlijk ingreep is erop gericht de bestuurskracht van Sint Eustatius te verbeteren 
zodat een lokaal bestuur wederom zelfstandig en naar behoren kan functioneren. Vanaf het begin 
van de bestuurlijke ingreep, in februari 2018, wordt gewerkt aan de voorwaarden voor goed 
bestuur. Zo zijn goed financieel beheer en een goed werkend ambtelijke apparaat onontbeerlijk 
voor een bestuurlijk stabiel openbaar lichaam. De verbetering van deze en andere voorwaarden 
heeft nog steeds de nadrukkelijke aandacht. Stapsgewijs worden er resultaten geboekt, waardoor 
de bestuurskracht van Sint Eustatius toeneemt. De periodieke voortgangsrapportage gaan hier 
nader op in. Hierbij kan een accent worden gelegd op de duurzame borging van geboekte en nog 
te boeken resultaten en de implementatie van maatregelen. 
Het bovenstaande geldt ook voor het ambtelijk apparaat. De afronding van de reorganisatie van 
het ambtelijk apparaat, inclusief ambtelijke procedures en werkinstructies, is voorwaardelijk voor 
het houden van eilandsraadsverkiezingen. De reorganisatie van het ambtelijk apparaat moet dan 
afgerond zijn. Hierbij wordt opgemerkt dat het gaat om de formele afronding van dit criterium. De 
cultuuromslag, die tevens nodig is, vergt meer tijd.  
De reorganisatie is een weerbarstige opdracht en vergt nog veel werk. Momenteel worden enkele 
belangrijke functies ingevuld, zoals een plaatsvervangend eilandsecretaris en een directeur 
bedrijfsvoering, hetgeen voor een steviger openbaar lichaam zorgt. De cultuuromslag, die onder 
meer leiderschapstrainingen en een integriteitsplan omvat, is een langdurig traject. 
 
Te allen tijde moet voorkomen worden dat de ontstane situatie op het eiland van vóór de ingreep 
zich na terugkeer naar de reguliere bestuurlijke verhoudingen opnieuw voordoet. Het wetsvoorstel 
beoogt de kans op terugval daarom zo klein mogelijk de maken en bevat daartoe een heel aantal 
11
waarborgen. Om een nieuw lokaal bestuur in staat te stellen zijn taken naar behoren uit te 
voeren, moet de bestuurlijke structuur, inclusief de ambtelijke organisatie en het financieel 
beheer, niet alleen op orde zijn, maar ook duurzaam zijn ingericht. Dan is het vervolgens aan de 
toekomstige bestuurders om de duurzame inrichting te onderhouden en het vertrouwen van de 
bevolking in de democratie en rechtsorde te behouden. Op het moment dat de gezaghebber 
aantreedt en de functie van de regeringscommissaris niet langer nodig is, is tevens aan de 
voorwaarden voor goed bestuur voldaan.  
 
Bestuurskracht heeft ook van doen met een culturele omslag. Met een energieke en 
ondernemende politieke cultuur. De leden van de ChristenUnie-fractie vragen of de regering kan 
 
11
 Memorie van toelichting, 35 422, nr. 3, paragraaf 3.2.7.  
5 

gevestigde als potentiële politieke spelers belangstelling getoond. Ook uit de tweede sessie, op 24 
juni jl., bleek, ondanks de technische uitdagingen, de belangstelling van de toehoorders. 
 
De leden van de ChristenUnie-fractie vragen of een datum in het najaar van 2020 niet te vroeg is. 
Hoe groot is het afbreukrisico van te snelle verkiezingen in dat opzicht en hoe vindt de regering 
balans tussen het democratisch primaat van tijdige reguliere verkiezingen en de aanwezigheid van 
een bestuurlijk kader dat de herstart van het politiek proces daadkrachtig vorm kan geven. Zo 
vragen die leden. De leden van de ChristenUnie-fractie vragen voorts of dat überhaupt op deze 
termijn is rond te krijgen, ook voor de Statiaanse politiek en politici zelf.  
 
Voor wat betreft de planning van de verkiezingen in het najaar van dit jaar is er momenteel geen 
reden om aan te nemen dat dit streven niet reëel is. In dit kader wordt er voldoende rekening 
gehouden met het feit dat een tijdig besluit over de verkiezingsdatum van belang is voor de 
organisatie van de verkiezingen, het informatietraject in aanloop daarnaartoe, de registratie van 
aanduidingen van politieke partijen en het organiseren van campagnes. Het openbaar lichaam is 
zich reeds aan het voorbereiden op het kunnen houden van verkiezingen. Zoals te doen 
gebruikelijk adviseert het ministerie van BZK het openbaar lichaam bij deze voorbereidingen. 
 
Gelet op de breed gedragen wens onder de Statiaanse bevolking om de eilandsraad zo snel 
mogelijk te herstellen, kiest de regering ervoor om verkiezingen voor een nieuwe eilandsraad te 
organiseren en tegelijkertijd de ingreep te verlengen en de huidige voorzieningen geleidelijk af te 
bouwen, waardoor de regeringscommissaris ook na de verkiezingen deel blijft uitmaken van het 
eilandsbestuur. Zo is het mogelijk om bereikte resultaten duurzaam te borgen en nieuwe 
resultaten te boeken en om tegelijkertijd de bevolking perspectief te bieden en een eigen 
vertegenwoordiging te laten kiezen. Beide aspecten worden van groot belang geacht. De 
geleidelijke afbouw van de voorzieningen maakt juist dat eilandsraadsverkiezingen dit najaar 
mogelijk zijn.  
 
In het algemeen zal gelden, zo stellen de leden van de ChristenUnie-fractie, dat fricties zich zullen 
voordoen op de scharnierpunten tussen geleidelijke terugtrekking van de Nederlandse interventie 
enerzijds en bestuurlijk herstel anderzijds. Dat vereist transparant overdrachtsbeleid. De leden van 
de ChristenUnie-fractie vragen hoe deze overdracht is geregeld. Welke sectoren komen eerst, 
welke komen later, zo vragen die leden.  
 
De overgang tussen de verschillende fases wordt telkens gemarkeerd met een koninklijk besluit, 
waarin het tijdstip wordt bepaald van de ingangsdatum van die fase. Op dat tijdstip wordt 
vervolgens het wetsvoorstel telkens zo gewijzigd dat leden voor het betreffende orgaan benoemd 
kunnen worden en het orgaan zijn wettelijke taken en bevoegdheden zelf kan uitoefenen. Bij de 
overgang naar een volgende fase moet zijn voldaan aan de in de memorie van toelichting gestelde 
voorwaarden, verbonden aan de desbetreffende fase. De Staten-Generaal worden uitdrukkelijk 
betrokken bij ieder overgangsmoment omdat het ontwerp van voorgenoemde koninklijke besluiten 
voor de inwerkingtreding van de afzonderlijke artikelen in een zogenoemde voorhangprocedure 
aan beide Kamers wordt gezonden met een toelichting waarin het gekozen moment voor de start 
van een volgende fase worden onderbouwd.  
 
13
In de tweede voortgangsrapportage van 14 november 2018 zijn twaalf criteria geformuleerd die 
duurzaam moeten worden ingericht om tot goed bestuur te komen. Deze criteria zijn als 
voorwaarden verbonden aan de fases in het wetsvoorstel en worden op die manier stapsgewijs 
afgerond. Elk criterium is evenzeer van belang voor het bewerkstelligen van goed bestuur. 
Overgang naar de volgende fase kan pas plaatsvinden als aan de gestelde voorwaarden is voldaan 
en wanneer de betreffende bevoegdheden naar verwachting duurzaam en naar behoren 
uitgeoefend worden. Het behalen van de nodige resultaten is een gedeelde verantwoordelijkheid 
van de regeringscommissaris, de eilandsraad en – op een later moment – de gedeputeerden.  
 
13
 Kamerstukken II 2018/19, 35 000-IV, nr. 29. 
5 

 
In de memorie van toelichting wordt gesteld dat leden van de Maatschappelijke Raad van Advies 
de beoogde datum van nieuwe verkiezingen in dit najaar aan de krappe kant vinden. Dat vinden 
de leden van de ChristenUnie-fractie geen bemoedigend signaal. De leden van de ChristenUnie-
fractie vragen waarom voor deze datum is gekozen en hoe de balans uitvalt tussen snelheid en 
zorgvuldigheid. 
 
Het streven is erop gericht om de eilandsraadsverkiezingen dit najaar te organiseren. De datum 
van 21 oktober 2020 is in de Kamerbrief van 24 september 2019 genoemd als streefdatum en is 
gekozen op basis van haalbaarheid van de eerdergenoemde in de memorie van toelichting 
gestelde voorwaarden. Indien dit najaar verkiezingen voor de eilandsraad worden gehouden, is er 
zowel voor de organisatie van de verkiezingen als voor het behalen van de voorwaarden voldoende 
tijd.   
 
De regering kiest ervoor om verkiezingen voor een nieuwe eilandsraad te organiseren en 
tegelijkertijd de ingreep te verlengen en de huidige voorzieningen geleidelijk af te bouwen. De 
geleidelijke afbouw van de huidige voorzieningen maakt het, naast de haalbaarheid van de 
genoemde streefdatum, juist mogelijk dat de Statiaanse bevolking dit najaar weer zelf een 
eilandsraad kan kiezen, waarmee gehoor wordt gegeven aan een breed gedragen wens onder de 
bevolking. De verwachting dat een lokaal bestuur zelfstandig kan functioneren is daarvoor niet 
vereist. De regeringscommissaris blijft ook na de verkiezingen deel uitmaken van het 
eilandsbestuur, waardoor het mogelijk is om bereikte resultaten duurzaam te borgen en nieuwe 
resultaten te boeken en om tegelijkertijd de bevolking perspectief te bieden en een eigen 
vertegenwoordiging te laten kiezen. Beide aspecten worden van groot belang geacht.  
 
De leden van de ChristenUnie-fractie vragen hoe de prestaties die in de afgelopen twee jaar zijn 
gerealiseerd zich verhouden tot dit bescheiden schaalniveau. Zijn deze prestaties en verbeteringen 
proportioneel, zijn ze ook zichtbaar voor de bevolking, hoe oordeelt de ‘gemiddelde’ Statiaan over 
de bereikte resultaten, hoe is het dit opzicht gesteld met kwetsbare groepen op Sint Eustatius, 
waaronder mensen in de onderstand, eenoudergezinnen en ouderen en zien zij nieuw perspectief, 
zo vragen die leden. 
 
14
Hierbij wordt verwezen naar de voortgangsrapportages Sint Eustatius. Hierin staan alle projecten 
en geboekte resultaten beschreven. Uit de rapportages blijkt ook dat de prestaties en 
verbeteringen zichtbaar en merkbaar zijn voor de bevolking en proportioneel voor het eiland. Was 
dit niet het geval, dan kwam het wetsvoorstel te vroeg.  
 
De samenwerking tussen Nederlandse departementen en het bestuur van Sint Eustatius was 
steeds een bron van irritatie en onvrede. De leden van de ChristenUnie-fractie vragen of deze 
samenwerking de afgelopen twee jaar structureel is verbeterd, en welke lessen trekt de regering 
hieruit voor toekomstig, democratisch gelegitimeerd bestuur op het eiland. 
 
Op verschillende beleidsterreinen is sinds de aanvang van de bestuurlijke ingreep zonder meer een 
verbetering waar te nemen in de samenwerking tussen de Haagse departementen en het 
Statiaanse bestuur. Ook op ambtelijk niveau wordt meer overlegd en is het contact intensiever. De 
Stuurgroep Caribisch Nederland is hierbij het interdepartementaal overlegorgaan. Zo wordt in 
nauwe samenwerking tussen het Ministerie van Infrastructuur en Waterstaat en de directie 
Economie, Natuur en Infrastructuur van het openbaar lichaam, een veelheid aan projecten 
aanbesteed en uitgevoerd. Ook wordt nu vormgegeven aan een al lang bestaande wens om te 
komen tot gezamenlijke huisvesting van het openbaar lichaam en de rijksdiensten in een centraal 
overheidskantoor. Overleg en samenwerking op terreinen als juridisch advies, landbouw en 
natuurbeheer, en sociale voorzieningen leidt tot meer kennisoverdracht en concreet resultaat. 
 
14
 Kamerstukken II 2017/18, 34 775-IV, nr. 41, Kamerstukken II 2018/19, 35 000-IV, nr. 29, Kamerstukken II 
2018/19, 35 000-IV, nr. 57, Kamerstukken II 2019/20, 35 300-IV, nr. 36 en  Kamerstukken II 2019/20, 35 
300-IV, nr. 56. 
5 

