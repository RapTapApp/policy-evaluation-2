VERSLAG RAAD BUITENLANDSE ZAKEN VAN 22 JUNI 2015
De relatie tussen EU en Azië
De Raad voerde een breed debat over Azië, dat deze maand als ‘thema van de maand’ op de agenda
stond. In haar inleiding constateerde Hoge Vertegenwoordiger Mogherini dat Azië de afgelopen
decennia zowel politiek als economisch enorm is gegroeid, met China en India als belangrijkste
exponenten. Tegelijkertijd benadrukte de Hoge Vertegenwoordiger dat Azië nog vele uitdagingen kent
en dat een te sterke focus op China onrecht doet aan de diversiteit in de regio. Ten slotte benadrukte
zij dat er vanuit de regio behoefte was om de banden met de EU aan te halen.
De discussie werd gevoerd aan de hand van drie prioritaire thema’s: 1) het versterken van de
multilaterale banden met Azië; 2) het verbeteren van de strategische relatie met China; 3) het
optimaal gebruik maken van het potentieel van ‘connectiviteit’. De Raad steunde de HV in de ambitie
de zichtbaarheid van de EU in de regio te versterken, zowel op economisch als politiek gebied.
Verschillende lidstaten waren van mening dat het versterken van de economische banden tussen Azië
en de EU prioriteit moet zijn. Hoewel deze banden reeds relatief sterk zijn, blijft het volgens meerdere
ministers van belang om vrije handel te bepleiten en de potentie van de Europese interne markt voor
Azië, en met name China, optimaal te benutten. In de ogen van de Raad zou dit nopen tot verder
institutionalisering van deze handelsbetrekkingen in de vorm van handelsakkoorden met onder andere
Japan en China.
Eveneens bepleitte de Raad het belang van multilaterale samenwerking met regionale organisaties in
Azië. De ministers spraken tegen deze achtergrond de wens uit de multilaterale betrekkingen, door
middel van regio-tot-regio samenwerking, te versterken. Zo zijn de betrekkingen met ASEAN de
laatste jaren sterk geïntensiveerd. De Raad heeft de HV en de Commissie verzocht de gezamenlijke
mededeling van 18 mei jl. (JOIN(2015) 22 final) over de EU-ASEAN relaties ten uitvoer te brengen.
Ook een mogelijk lidmaatschap van de EU van de East Asia Summit (EAS) zou in dit opzicht een
belangrijke stap kunnen zijn. Daarnaast bieden volgens de Raad ook de aanstaande Asia-Europe
Meeting (ASEM) ministeriële bijeenkomst in november 2015 en de ASEM top in 2016 goede
mogelijkheden om een impuls te geven aan de betrekkingen.
De Raad ging in op China als belangrijke speler in de regio. Naast de rol die China inneemt op het
gebied van veiligheid – onder meer door haar permanente zetel in de VN Veiligheidsraad – en op
mondiale vraagstukken als klimaatverandering, neemt ook de aanwezigheid van China toe in regio’s
waar de EU van oudsher een belangrijke partner is, zoals Latijns Amerika en Afrika. De rol die China
inneemt in Azië en op het wereldtoneel vergt volgens de Raad dat de EU een duidelijke visie heeft op
de relatie met China, met aandacht voor de Europese waarden.
Daaropvolgend benadrukte de Raad, in lijn met de Nederlandse inzet, dat connectiviteit breder bezien
moet worden dan infrastructurele connectiviteit alleen. Ook ‘people-to-people’ contacten maken hier
integraal deel van uit. In de discussie over connectiviteit kwam ook de Asian Infrastructure
Investment Bank (AIIB) ter sprake. Meerdere ministers benadrukten het belang om in te zetten op het
waarborgen van internationale standaarden m.b.t. mensenrechten, milieu, en gender, evenals het
belang van een effectief en rechtvaardig klachtenmechanisme.
Er was overeenstemming in de Raad over het belang van een goed verloop van de verkiezingen in
Birma/Myanmar in het najaar van 2015. Deze verkiezingen zijn een belangrijk moment in de
democratische transitie van Birma/Myanmar en als onderdeel van de benodigde hervormingen. Met
name verbetering van de mensenrechten inclusief de situatie van minderheden als de Rohingya
werden hierbij als prioritair beschouwd.
EU-VN samenwerking
Tijdens de lunch met SGVN Ban Ki-moon stond de samenwerking tussen de EU en VN centraal. HV
Mogherini bestempelde deze relatie als een strategisch partnerschap, waarbij in sommige kwesties de
VN het voortouw neemt en in andere de EU, maar waarbij de voortdurende samenwerking tussen
beide organisaties van cruciaal belang is.

Op basis van de besprekingen in de Raad zal het Actieplan verder worden uitgewerkt, met als doel het
aannemen ervan tijdens de eerstvolgende Raad Buitenlandse Zaken. De ministers hebben afgesproken
het onderwerp energiediplomatie op reguliere basis te zullen agenderen.
EU Naval Force Mediterranean (EU NAVFOR MED)
Als onderdeel van de bredere migratiestrategie van de EU en om menselijke tragedies op de
Middellandse Zee te voorkomen, heeft de Raad de vorige maand opgerichte maritieme missie EU
Naval Force Mediterranean (EUNAVFOR MED) gelanceerd, met als doel het aanpakken van het
business model van mensensmokkelaars. De eerste fase van de missie zal zich vooral richten op het
verzamelen en bij elkaar brengen van inlichtingen, zodat de netwerken, routes en schepen van
smokkelaars in kaart kunnen worden gebracht. In een volgende fase kunnen deze schepen
onbruikbaar worden gemaakt om te voorkomen dat migranten hun leven riskeren door op gammele
boten de oversteek over de Middellandse Zee te wagen. De komende tijd zullen de Hoge
Vertegenwoordiger en lidstaten zich inzetten om een VN resolutie aangenomen te krijgen, die de
missie het mandaat geeft om over te gaan op het in beslag nemen van boten in internationale
wateren en mogelijk ook in de territoriale wateren van Libië en andere landen rond de Middellandse
Zee. Het is wenselijk dat de Libische autoriteiten hiervoor toestemming verlenen. Voor het kabinet is
van belang dat de missie handelt op basis van een adequaat volkenrechtelijk mandaat.
De ministers benadrukten dat een geïntegreerde benadering noodzakelijk is om de
migratieproblematiek aan te pakken. Dit betekent onder meer aandacht voor de grondoorzaken van
migratie, bijvoorbeeld door versterking van de samenwerking met landen van herkomst en doortocht.
Tijdens de EU-Afrika top die dit najaar in Valletta zal plaatsvinden, zullen daarover mogelijk nadere
afspraken worden gemaakt. Ook is van belang dat de missie de door VN-gezant León geleide politieke
dialoog tussen de partijen in Libië, om tot een regering van nationale eenheid te komen, niet
ondergraaft.
Oekraïne / Rusland
De Raad besloot, ter invulling van de conclusies van de Europese Raad van 19-20 maart 2015, de
sancties tegen Rusland te koppelen aan de looptijd van het Minsk-akkoord en nam de wettekst aan
waarmee de economische sancties worden verlengd tot 31 januari 2016.
Israël en de Palestijnse Gebieden
Tijdens de vergadering blikte HV Mogherini kort terug op haar bezoek op 21 en 22 mei jl. aan Israël
en de Palestijnse Gebieden. De HV gaf aan dat beide partijen de bereidheid hebben uitgesproken om
opnieuw te onderhandelen, maar maande tot realisme over daadwerkelijke concrete stappen in het
proces. De EU kan op een aantal vlakken een ondersteunende rol spelen: als facilitator samen met de
VN voor de wederopbouw van Gaza, in het aansporen van Israël om de omstandigheden in de
Westelijke Jordaanoever te verbeteren en bij het betrekken van regionale spelers bij het
vredesproces. EUSV Gentilini zal de komende tijd een aantal landen in de regio bezoeken. Het Midden-
Oosten Vredesproces zal waarschijnlijk worden besproken tijdens de Raad in juli.
Voor wat betreft de vraag tijdens het Algemeen Overleg van 16 juni jl. over een zeeverbinding tussen
Cyprus en Gaza kan het kabinet het volgende melden. Verschillende plannen circuleren al langer.
Indien partijen hierover overeenstemming bereiken zou dit onderdeel kunnen vormen van een
duurzaam bestand. Bij het bereiken van het huidige staakt-het-vuren voor Gaza kwamen Israël en de
Palestijnen overeen dat onder Egyptische bemiddeling verder onderhandeld zou worden over een
duurzaam bestand. Openen van een zeehaven zou daar onderdeel van uit moeten maken. Deze
onderhandelingen zijn echter nog niet gestart.
Nederland zet zich in voor het versoepelen van het handelsverkeer. De inspanningen zijn nu gericht op
verbeteringen van het verkeer over land met de nabije en meer lucratieve markten. Via een door
Nederland gedoneerde scanner is voor het eerst sinds 2007 weer export vanuit Gaza naar Israël
mogelijk. Tevens is de export naar de Westelijke Jordaanoever en verder de regio in hervat. Jordanië
werkt met Nederlandse expertise aan verbetering van de faciliteiten aan de grens met Israël, zodat
goederen vanuit de Westelijke Jordaanoever per container naar Jordanië en verder mogen. Naar
verwachting zal in augustus 2016 aan de Palestijnse kant van de grens een door Nederland
gedoneerde scanner geplaatst worden. Israël en Jordanië zijn overeengekomen dat dan ook import
van goederen per container toegestaan zal worden.

Vrijlating aanvallers Malala
Tijdens het nota-overleg Mensenrechten van 15 juni jl. heeft het Kamerlid Knops geïnformeerd of
Nederland opheldering bij de Pakistaanse autoriteiten wil vragen over de vrijlating van de aanvallers
van Malala.
De Nederlandse ambassade in Pakistan volgt samen met andere gelijkgezinde landen de zaak-Malala
op de voet. In deze zaak zijn nu twee verdachten veroordeeld: één verdachte tot 46 jaar
gevangenisstraf en de ander tot levenslang. Bij navraag van de ambassade is gebleken dat acht
andere verdachten inderdaad zijn vrijgesproken wegens gebrek aan bewijs. Dit in tegenstelling tot
eerdere mediaberichten dat de acht tot levenslang zouden zijn veroordeeld. Nederland heeft recent in
het kader van politieke consultaties met Pakistan het belang benadrukt van het beëindigen van
straffeloosheid in Pakistan.

