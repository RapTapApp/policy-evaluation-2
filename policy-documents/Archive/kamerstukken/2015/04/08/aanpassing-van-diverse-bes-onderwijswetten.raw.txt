TWEEDE KAMER DER STATEN-GENERAAL 
 
Vergaderjaar 2014/15 
 
 
34 144 Aanpassing van diverse BES-onderwijswetten inzake het vervallen van de RMC-
functie met betrekking tot voortijdig schoolverlaten in Caribisch Nederland 
 
 
Nr.  Nota naar aanleiding van het verslag 
Ontvangen 
 
Graag wil ik de leden van de vaste commissie voor Onderwijs, Cultuur en Wetenschap 
danken voor hun inbreng en voor de vragen die zij hebben gesteld.  
 
I. ALGEMEEN 
 
De leden van de fracties van de VVD en CDA geven aan kennis genomen te hebben van 
het wetsvoorstel. De leden van de PvdA-fractie schrijven dat zij zich kunnen vinden in de 
door de regering uitgezette lijn en zijn blij dat de situatie op de BES-eilanden leidend is 
geweest en niet de Europees Nederlandse situatie. De leden van de D66-fractie geven 
aan dat zij het streven onderschrijven om een dubbele voorziening en administratieve 
lasten weg te nemen. De leden van de SP-fractie geven, net als de hiervoor genoemde 
leden van de PvdA en de D66-fractie, aan dat zij met belangstelling hebben 
kennisgenomen van het wetsvoorstel. De leden van de genoemde fracties stellen nog 
enkele vragen. Op de gestelde vragen ga ik hieronder in en ik volg daarbij de indeling van 
het verslag. 
 
1. Inleiding 
De leden van de VVD-fractie vragen wat een sociaal kanstraject precies inhoudt en of er 
wordt toegewerkt naar een startkwalificatie voor de deelnemers. Ook vragen zij of er een 
toename van het aantal deelnemers wordt verwacht. Een sociaal kanstraject biedt een 
voortijdig schoolverlater (hierna: vsv’er) van 18 tot 25 jaar een samenhangend en 
geïntegreerd geheel van vorming, onderwijs en werkervaring. Inhoudelijk gaat het om 
trajecten met educatieve activiteiten voor deelnemers die nog niet op niveau 1 van het 
middelbaar beroepsonderwijs (mbo) zijn opgeleid. De trajecten zijn niet primair gericht 
op het behalen van een startkwalificatie (een havo, vwo of mbo-2 diploma), maar in de 
eerste plaats bedoeld om hernieuwde instroom in het reguliere onderwijs mogelijk te 
maken, waarna op school alsnog een startkwalificatie behaald zou kunnen worden. Als 
instroom in het reguliere onderwijs niet mogelijk blijkt, is ook bemiddeling en begeleiding 
naar werk mogelijk. Het doorverwijzen naar onderwijs en arbeid ligt derhalve al besloten 
in het huidige systeem van de sociale kanstrajecten en verandert niet met het vervallen 
van de RMC-functie. Een substantiële toename van het aantal deelnemers aan sociale 
kanstrajecten wordt dan ook in de toekomst niet verwacht. De ervaringen in de afgelopen 
jaren op de Bovenwindse Eilanden wijzen uit dat het gaat om kleine aantallen en op 
Bonaire om hooguit 100 deelnemers, waarbij geen sprake is van langdurige wachttijden 
 W10329.NAV 
1 

afronden, de perspectieven op de arbeidsmarkt zijn verbeterd. 
De leden van de PvdA-fractie vragen voorts of de bedragen van de kanstrajecttoelage van 
USD 188 per maand en zo nodig ook een bijdrage in de kosten van kinderopvang van 
USD 140 per kind per maand toereikend zijn, gezien de financiële positie van deze 
jongeren (en hun ouders) en vragen hoe deze bijdrage zich de voorbije jaren heeft 
ontwikkeld. Het gaat bij de genoemde bedragen om tegemoetkomingen die het mogelijk 
moeten maken deel te nemen aan een sociaal kanstraject en het betreft een 
tegemoetkoming in de kosten van dagelijks levensonderhoud, maar ook van bijvoorbeeld 
transport naar onderwijs of werk en een ziektekostenverzekering. Net als bij 
studiefinanciering het geval is wordt niet voorzien in een volledige vergoeding van het 
levensonderhoud. De bedragen zijn destijds bij ministeriële regeling vastgesteld en 
ongewijzigd gebleven. 
 
De leden van de CDA-fractie vragen of het mogelijk is dat er vsv’ers tussen wal en schip 
belanden doordat zij onder de WSKJ BES gaan vallen in plaats van onder de 
onderwijswetten. Op grond van de huidige BES-onderwijswetgeving worden personen 
zonder werk met een diploma praktijkonderwijs of een mbo-1 diploma net als in Europees 
Nederland aangemerkt als vsv’ers. Zij zouden door de RMC-functionaris naar school of 
werk moeten worden begeleid, omdat zij geen startkwalificatie hebben in de zin van de 
Leerplichtwet BES. De RMC-functie werd tot op heden niet uitgevoerd. Op grond van de 
huidige WSKJ BES komen personen zonder werk met een diploma praktijkonderwijs in 
aanmerking voor een sociaal kanstraject maar personen met een mbo-1 diploma niet. 
Met het onderhavige wetsvoorstel wordt deze laatste groep, de mbo-1-gediplomeerden 
zonder werk, ook in aanmerking gebracht voor een sociaal kanstraject, zodat voor deze 
groep eveneens een concreet vangnet wordt gecreëerd binnen het bestaande systeem. 
Zo wordt het stelsel van doorverwijzen naar onderwijs voor het behalen van een 
startkwalificatie of doorverwijzen naar de arbeidsmarkt sluitend gemaakt. Hoewel er dus 
een nieuwe groep is, de mbo-1-gediplomeerden, die in aanmerking komt voor een sociaal 
kanstraject, is het vanwege hun beperkte aantal niet de verwachting dat er een 
substantiële toename van deelnemers komt, zoals ik al aangaf in antwoord op de vraag 
van de leden van VVD-fractie. Daarbij speelt de ontwikkeling van het mbo in CN een 
belangrijke rol. Vóór de transitie was van mbo-onderwijs op twee van de eilanden geen 
sprake. Het opleidingsniveau van jongeren op de eilanden was toen vaak te laag om 
meteen het reguliere onderwijs aan te kunnen. De sociale vormingsplicht vormde in feite 
een voorschakeltraject die de kans van slagen van deze jongeren in het onderwijs 
vergrootte; dit geldt ook voor hun voortzetting in de vorm van de sociale kanstrajecten 
jongeren, bij de WSKJ BES. Het aantal inwoners zonder starkwalificatie op de eilanden is 
nog steeds aan de hoge kant. Sinds 2011 ontwikkelt het mbo-onderwijs zich echter in 
hoog tempo (naar op Bonaire intussen meer dan 600 studenten). Nu steeds meer 
jongeren rechtstreeks kunnen instromen in het reguliere, bekostigde, onderwijs heeft de 
WSKJ BES meer dan voorheen een rol als vangnet voor alleen die jongeren, die uitvallen 
uit het reguliere onderwijs en een steun in de rug nodig hebben om in het onderwijs 
terug te keren. Door vsv’ers onder de WSKJ BES te brengen, nemen hun kansen om 
alsnog onderwijs te gaan volgen en een startkwalificatie te behalen toe.  
 
 W10329.NAV 
3 

voor verbetering vatbaar omdat prachtige diagrammen met percentages soms enigszins 
het zicht op de werkelijkheid verhullen waarin het gaat om maar heel weinig deelnemers. 
Zoals al werd opgemerkt wordt daar gewerkt aan een verbetering van de organisatie, die 
ook zijn weerslag zal hebben op het niveau van de registratie en de verslaglegging. 
 
Artikel III, onderdeel K (artikel 15 WSKJ BES) 
De leden van de SP-fractie merken op dat de regering stelt dat het ‘bij nader inzien niet 
nodig is dat er vanuit het Rijk voorschriften worden gegeven ten aanzien van de 
financiële verantwoording tussen het bestuurscollege en de uitvoeringsinstanties.’  
Genoemde leden vragen de regering nader toe te lichten waarom dat niet noodzakelijk is 
en waarom het bestuurscollege die verantwoording vorm kan geven. Een vergelijking met 
Europees Nederland kan dat verhelderen.  
Wanneer een gemeente alhier subsidie verstrekt aan een derde, dan regelt die gemeente 
zelf hoe de verstrekte gelden verantwoord moeten worden via een gemeentelijke 
subsidieverordening of gemeentelijk controleprotocol. Vanuit de rijksoverheid worden 
voor een subsidierelatie, waarbij zij geen partij is, geen voorschriften gegeven. Omdat 
het Rijk evenmin partij is bij de subsidie die door het bestuurscollege aan de 
projectorganisatie wordt verstrekt, is het ook in Caribisch Nederland niet nodig dat het 
Rijk voorschriften geeft voor die subsidierelatie en kan het vragen van verantwoording 
aan het bestuurscollege worden gelaten. In de memorie van toelichting is aangegeven 
dat indien gewenst, het bestuurscollege over de vormgeving van die verantwoording 
advies kan inwinnen bij de Rijksdienst Caribisch Nederland/OCW.   
 
 
 
De Staatssecretaris van Onderwijs, 
Cultuur en Wetenschap, 
 
 
 
 
 
Sander Dekker 
 W10329.NAV 
5 

