GEANNOTEERDE AGENDA RAAD BUITENLANDSE ZAKEN VAN 13 mei 2019 
 
Ministeriële Bijeenkomst Oostelijk Partnerschap      
Voorafgaand aan de Raad Buitenlandse Zaken staat de jaarlijkse ministeriële bijeenkomst van het 
Oostelijk Partnerschap (OP) gepland waar de ministers van Buitenlandse Zaken van de Europese 
lidstaten en van de landen van het Oostelijk Partnerschap aan zullen deelnemen. Tijdens de 
ministeriële bijeenkomst wordt stilgestaan bij het tienjarig bestaan van het Oostelijk Partnerschap. De 
bijeenkomst wordt aangegrepen om terug te blikken op de resultaten die in de laatste tien jaar zijn 
geboekt en om stil te staan bij de implementatie van de “20 deliverables for 2020” die de EU en de 
OP-partners overeenkwamen tijdens de OP-top in november 2017.  
Tijdens de ministeriële bijeenkomst zal het kabinet benadrukken veel waarde te hechten aan het 
Oostelijk Partnerschap als instrument voor het creëren van stabiliteit en welvaart langs de oostgrens 
van de Unie. Hoewel het van belang is te reflecteren op de resultaten die in de afgelopen tien jaar zijn 
geboekt, zal het kabinet benadrukken dat in de meeste OP-landen nog fundamentele hervormingen 
moeten worden doorgevoerd, vooral op het gebied van anti-corruptie en rechtsstaatontwikkeling. Mits 
de OP-landen gecommitteerd blijven aan de overeengekomen hervormingsagenda, dienen ze daarbij 
op inhoudelijke en financiële steun van de Unie te kunnen rekenen, in lijn met het principe van 
conditionaliteit. 
 
Libië          
Tijdens de Raad Buitenlandse Zaken zullen de ministers stilstaan bij de actuele situatie in Libië. Zoals 
aan uw Kamer gemeld (Kamerbrief ‘Actuele stand van zaken situatie in Libische detentiekampen, 11 
april 2019, referte 2019Z07463) maakt het kabinet zich grote zorgen over de humanitaire situatie, de 
aanhoudende gevechten en het uitblijven van een politiek akkoord tussen de strijdende fracties en 
milities. Nederland ondersteunt het werk van de VN-gezant voor Libië om te komen tot een humanitair 
bestand, een breder staakt-het-vuren, en een politieke dialoog met als doel om toe te werken naar 
inclusief bestuur en op termijn nieuwe verkiezingen. In EU-verband vraagt Nederland aandacht voor 
effectief Europees optreden en een duidelijke boodschap aan alle Libische fracties om mee te werken 
aan een politieke oplossing. Het is van belang dat de EU zo goed mogelijk anticipeert op de gevolgen 
van het conflict voor migranten, veiligheid, en inspanningen die bij moeten dragen aan de stabilisatie 
van Libië.  
 
Sahel         
De Sahel staat prominent op de agenda in de week van 13 mei. Op 13 mei spreken de ministers van 
Buitenlandse Zaken over de geïntensiveerde samenwerking van de EU met de strategisch belangrijke 
Sahel regio op het gebied van veiligheid, ontwikkeling, migratie en humanitaire hulp. Een dag later 
ontvangen de ministers van Buitenlandse Zaken en Defensie hun collega’s van de G5-Sahel landen 
(Burkina Faso, Mali, Mauritanië, Niger en Tsjaad) in Brussel. Op 16 mei spreekt ook de Raad 
Buitenlandse Zaken Ontwikkelingssamenwerking over de Sahel.  
 
Zoals gemeld (Kamerbrief uitbreiding en versterking postennet, 8 oktober 2018, referte 32734-32) 
intensiveert het kabinet de diplomatieke aanwezigheid in de Sahel regio ter ondersteuning van de 
Nederlandse inzet. De posten in de Sahel dragen, in samenhang met de inzet in Noord-Afrika, bij aan 
de brede doelstellingen van het buitenlandse beleid: armoedebestrijding en het investeren in 
perspectief, de aanpak van irreguliere migratiestromen, terrorisme, criminaliteit en conflictpreventie. 
De grensoverschrijdende problematiek in de Sahel vereist een regionale en geïntegreerde aanpak. 
Nederland zoekt hierbij nadrukkelijk aansluiting bij bestaande initiatieven van Europese en overige 
internationale partners of zoekt duidelijke eigen niches.   
 

Overig 
Kabinetsappreciatie Gezamenlijke Mededeling ‘Europese Unie, Latijns-Amerika en het 
Caribisch Gebied: de handen in elkaar slaan voor een gemeenschappelijke toekomst”   
Op 16 april brachten Hoge Vertegenwoordiger Mogherini en de Europese Commissie een gezamenlijke 
mededeling uit, getiteld “Europese Unie, Latijns-Amerika en het Caribisch Gebied: de handen in elkaar 
slaan voor een gemeenschappelijke toekomst”. Naar verwachting zal de Raad conclusies aannemen 
over deze gezamenlijke mededeling. Daarom informeert het kabinet uw Kamer graag via deze weg bij 
wijze van uitzondering over de Nederlandse appreciatie van deze mededeling in plaats van via het 
gebruikelijke BNC-fiche.  
De gezamenlijke mededeling zet een visie uiteen voor een gemoderniseerd partnerschap tussen de EU 
en Latijns-Amerika en het Caribisch Gebied, en identificeert hiertoe vier elkaar versterkende 
prioriteiten: welvaart, democratie, weerbaarheid en effectief beleid in multilaterale fora. Om in deze 
doelstellingen te voorzien staat de mededeling een sterker strategisch politiek engagement tussen de 
beide regio’s voor. 
Het kabinet verwelkomt de gezamenlijke mededeling. Latijns-Amerika en het Caribisch gebied is voor 
Nederland een belangrijke regio, onder meer omdat de Caribische delen van het Koninkrijk hier 
geografisch deel van uit maken. Nederland vindt in deze landen gelijkgezinde partners waarmee in 
multilaterale fora kan worden samengewerkt. En de handelsbelangen met de regio zijn groot. 
Tegelijkertijd spelen er kwesties in de regio die onze aandacht vragen, zoals de positie van 
mensenrechtenverdedigers, onveiligheid en gewelddadigheid door productie en smokkel van drugs, de 
kwetsbaarheid van kleine Eilandstaten en de situatie in Venezuela. Nederland vraagt in Raadskader 
aandacht voor deze onderwerpen. Deze worden ook in de gezamenlijke mededeling belicht.  
De mededeling bevat een opsomming van alle relevante onderwerpen en beleidsterreinen die spelen 
tussen beide regio’s. Het kabinet ziet deze mededeling in combinatie met de conclusies dan ook als 
een nuttig kader voor de relaties tussen EU en Latijns-Amerika en het Caribisch Gebied. Dit betreft 
een zeer diverse regio, de implementatie behoeft daarom maatwerk en zal in nauwe samenwerking 
met de lidstaten moeten plaatsvinden. De Nederlandse grondhouding ten aanzien van de subsidiariteit 
en proportionaliteit van de mededeling is positief. De EU is in de positie om op een geïntegreerde 
manier beleid te ontwikkelen en kan vanwege haar gewicht meer bereiken dan individuele lidstaten 
afzonderlijk. De inzet van de EU heeft daarom meerwaarde ten opzichte van enkel optreden op 
lidstaatniveau. De voorgestelde acties gaan tegelijkertijd niet verder dan nodig is om de gestelde 
doelen te bereiken en de mededeling ligt in het verlengde van bestaand beleid. 
 
Appreciatie EU-China top Slotverklaring      
Het kabinet maakt tevens van de gelegenheid gebruik uw Kamer een appreciatie te doen toekomen 
van de slotverklaring van de EU-China top, conform het verzoek van uw Kamer daartoe.  
Op 9 april jl. vond in Brussel de jaarlijkse EU-China top plaats. Voorafgaand maakten verschillende 
lidstaten, waaronder Nederland, de wens kenbaar de top strategischer en meer doelgericht te willen 
benaderen. De EU-China relaties werden, mede ter voorbereiding van de EU-China top, uitgebreid 
besproken door de Europese Raad op 21 maart. Dit was de eerste keer dat een top op het niveau van 
Europese regeringsleiders werd voorbesproken. Nederland wees op het belang van een ambitieuze 
maar realistische opstelling vis-à-vis China, en op de noodzaak tot wederkerigheid in de relatie. 
Tevens werd gesproken over de bescherming van de interne markt tegen oneerlijke Chinese 
concurrentie en over een gemeenschappelijke benadering ten aanzien van de veiligheid van de 
toekomstige 5G netwerken, conform motie Van den Berg c.s. (Kamerstuk 21 501-33). Nederland heeft 
bij de voorbereiding van de EU-China top net als veel andere lidstaten steeds duidelijk gemaakt liever 
geen slotverklaring te zien dan een inhoudelijk zwakke slotverklaring.  

