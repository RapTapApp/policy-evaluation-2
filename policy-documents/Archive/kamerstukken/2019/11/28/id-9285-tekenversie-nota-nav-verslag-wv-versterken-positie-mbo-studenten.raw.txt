TWEEDE KAMER DER STATEN-GENERAAL 
 
Vergaderjaar 2019/20 
 
 
35 252 Wijziging van de Wet educatie en beroepsonderwijs en een aantal andere wetten in 
verband met diverse maatregelen gericht op het versterken van de positie van mbo-
studenten (Wet versterken positie mbo-studenten) 
 
 
Nr. xxx Nota naar aanleiding van het verslag 
 
 
Ontvangen 
 
 
Graag dankt de regering de leden van de vaste commissie voor Onderwijs, Cultuur en 
Wetenschap voor de schriftelijke inbreng bij het wetsvoorstel tot wijziging van de Wet 
educatie en beroepsonderwijs en een aantal andere wetten in verband met diverse 
maatregelen gericht op het versterken van de positie van mbo-studenten (Wet versterken 
positie mbo-studenten). Op de gestelde vragen gaat zij hieronder in. Daarbij wordt de 
indeling van het verslag als uitgangspunt genomen. 
 
I. Algemeen 
 
De leden van de VVD-fractie, de leden van de CDA-fractie, de leden van de GroenLinks-
fractie, de leden van de PvdA-fractie en de leden van de SGP-fractie hebben met 
belangstelling kennisgenomen van het onderhavige wetsvoorstel. De leden van de SP-
fractie hebben kennisgenomen van het onderhavige wetsvoorstel. De leden van de 
fracties stellen een aantal vragen. 
 
Alvorens tot beantwoording van de vragen van de fracties over te gaan, merkt de 
regering het volgende op. 
Met deze nota naar aanleiding van het verslag ontvangt u ook een nota van wijziging. In 
de nota van wijziging is in onderdeel V opgenomen dat ten behoeve van de wijziging van 
de term ‘deelnemer’ in ‘student’ in diverse besluiten, wordt volstaan met een 
voorhangprocedure. De reden voor deze keuze is de volgende. Net zoals met dit 
wetsvoorstel de term ‘deelnemer’ in ‘student’ in diverse wetten wordt gewijzigd, dienen 
diverse besluiten ook op dit punt aangepast worden. Dit gebeurt met het 
Aanpassingsbesluit Wet versterken positie mbo-studenten en betreft slechts een 
technische wijziging. Bij sommige te wijzigen besluiten is een voorhangprocedure vereist, 
bij andere besluiten een nahangprocedure. Indien bij het Aanpassingsbesluit Wet 
versterken positie mbo-studenten zowel de voor- als de nahangprocedure zou worden 
gehanteerd, zou het aanpassingsbesluit niet voor 1 augustus 2020 in werking kunnen 
treden. Dit zou ook gevolgen hebben voor de inwerkingtreding van onderhavig 
wetsvoorstel. Iets wat onwenselijk is aangezien studenten dan pas later een beroep 
kunnen doen op bijvoorbeeld het mbo-studentenfonds en, in geval van uitval, een mbo-
verklaring ontvangen. Om zowel de beoogde inwerkingtredingsdatum te halen als beide 
Kamers in de gelegenheid te stellen de wijzigingen van de term ‘deelnemer’ in ‘student’ te 
bekijken, is ervoor gekozen om het Aanpassingsbesluit Wet versterken positie mbo-
studenten in een voorhangprocedure aan beide Kamers voor te leggen. Die voorlegging 
zal naar verwachting geschieden in het voorjaar van 2020.  
 
1. Inleiding 
 
De leden van de GroenLinks-fractie vragen in hoeverre de rechtspositie van mbo-
studenten afwijkt van de positie die studenten in het hoger onderwijs hebben, en of  de 
regering hier concrete voorbeelden van kan geven. Is er ook nagedacht over de vraag of 
 W9285.NAV 
1 

Met u deel ik de opvatting dat voor studenten duidelijk moet zijn wanneer zij worden 
uitgeschreven voor hun opleiding. De afgelopen jaren bleek onduidelijkheid te bestaan 
over de datum van uitschrijving bij afstuderen. Omdat op die datum ook het 
studentenreisproduct moet worden stopgezet is het van groot belang dat voor alle 
studenten helder is op welk moment zij worden uitgeschreven. In dat kader heb ik in mei 
3
2018 , in afstemming met de MBO Raad, de mbo-scholen per brief opgeroepen om hun 
studenten beter te informeren over de datum van uitschrijving bij afstuderen. Zoals ik u 
4
bij brief van 10 juli 2019 heb geïnformeerd, heeft de MBO Raad deze oproep via een 
aantal kanalen (netwerken Werkgeverszaken, Bedrijfsvoering en Bekostiging, netwerk 
Communicatie en het Kennispunt MBO Onderwijs & Examinering) extra onder de 
aandacht gebracht. Naar aanleiding hiervan hebben verschillende mbo-scholen mooie 
voorbeelden laten zien ter verbetering van hun communicatie. Zo zijn er mbo-scholen die 
informatie over deze onderwerpen hebben opgenomen in het studentenportal of die via 
bijvoorbeeld tv-schermen in kantines studenten hebben geïnformeerd. Ook zijn er mbo-
scholen die hun studenten ongeveer een maand voor de verwachte afstudeerdatum een 
brief hebben gestuurd met persoonlijke informatie over hun verwachte afstudeerdatum 
en het belang van het tijdig stopzetten van het studentenreisproduct. Op mijn verzoek 
heeft de MBO Raad mijn oproep uit mei 2018 ook afgelopen mei weer onder de aandacht 
van de mbo-scholen gebracht. Ik heb er vertrouwen in dat met de extra communicatie 
voor studenten helder is wat de regels zijn rondom uitschrijving bij afstuderen en vind 
het op dit moment dan ook niet nodig om aanvullende regels te stellen over de 
uitschrijving.   
 
2. Mbo-studentenfonds 
 
Gezien, zo geven de leden van de VVD-fractie aan, het feit dat de uitvoering van de wet 
zowel in administratieve zin, als ook in financiële zin bij mbo-scholen zelf ligt, vragen 
deze leden welke instrumenten de mbo-scholen hebben om te garanderen dat de 
middelen ook daadwerkelijk verstrekt worden aan de doelgroep zoals genoemd in artikel 
8.1.5 lid 2b. Immers, mbo-scholen hebben beperkt inzicht in de financiële situatie van 
studenten, zo merken zij op.  
Scholen moeten in hun beleidskader aangeven hoe studenten een beroep kunnen doen op 
het mbo-studentenfonds en geven daarbij ook aan welke informatie studenten moeten 
aanleveren over hun financiële situatie. Op basis van het beleidskader besluiten scholen 
vervolgens of een student in aanmerking komt voor ondersteuning. In geval van 
ondersteuning bij onderwijsbenodigdheden kan de school voor het bepalen of iemand in 
aanmerking komt voor ondersteuning samenwerking zoeken met Stichting Leergeld 
wanneer deze stichting werkzaam is in de woonplaats van de student. Veel scholen 
kennen deze samenwerking al bij uitvoering van de Tijdelijke regeling voorziening 
leermiddelen voor deelnemers uit minimagezinnen. Stichting Leergeld onderzoekt voor de 
school of de student in aanmerking komt voor ondersteuning. 
 
Daarnaast vragen voornoemde leden hoe mbo-scholen worden gefaciliteerd om financiële 
risico’s bij uitvoering van de regeling te beheersen. 
Voor wat betreft de ondersteuning bij onderwijsbenodigdheden voor minderjarigen uit 
gezinnen met lage inkomens kunnen de scholen op basis van de uitvoering van de 
Tijdelijke regeling voorziening leermiddelen voor deelnemers uit minimagezinnen 
inschatten welke uitgaven zij kunnen verwachten. De uitkering bij vertraging door 
bijzondere omstandigheden vindt pas plaats als de student geen recht meer heeft op een 
5
basisbeurs. In geval van studenten die een opleiding niveau 1 of 2 volgen is dit alleen 
e
het geval als zij na hun 30 een opleiding beginnen. In geval van studenten die een 
                                        
3
 Kamerstuk 23 645, nr. 668. 
4
 Kamerstuk 23 645, nr. 708. 
5
 In het ontwerp wetsvoorstel en antwoorden wordt telkens gesproken over wel/geen recht op 
‘basisbeurs’. Dat is voor het mbo wetstechnisch de kern van het recht op studiefinanciering: in de 
jaren waarin een mbo-student aanspraak heeft op basisbeurs, heeft hij ook aanspraak op 
aanvullende beurs, reisvoorziening, eenoudertoeslag en leenmogelijkheden. Omwille van 
beknoptheid is niet telkens die volledige opsomming opgenomen.   
 W9285.NAV 
3 

ontvangen, aangezien in dat jaar geen recht meer bestaat voor de student op de 
basisbeurs. 
Voorbeeld 2: Een student begint op 18-jarige leeftijd met een 4-jarige mbo-opleiding op 
niveau 4. De student loopt tijdens de opleiding 4 maanden vertraging op door 
zwangerschap en bevalling en haalt na 4 jaar en 4 maanden haar diploma. De student 
heeft recht op 4 jaar studiefinanciering in de vorm van een prestatiebeurs. De student zal 
voor de laatste vier maanden van de opleiding ondersteuning uit het mbo-studentenfonds 
ontvangen, aangezien zij dan geen recht meer heeft op uitkering van de basisbeurs. 
 
Ook willen deze leden graag weten of de werkwijze met een voorlopige toekenning niet 
voor teveel onzekerheid gaat zorgen bij de studenten die aanspraak maken op het 
studentenfonds waardoor ze alsnog stoppen met de opleiding.  
De mbo-school kan de voorlopige toekenning alleen intrekken als de student niet langer 
meer aan de voorwaarden voldoet die gelden voor een toekenning uit het 
studentenfonds. Een voorlopige toekenning biedt daarom de student de zekerheid – mits 
de vertraging én het financieel nadeel daadwerkelijk ontstaan – dat ondersteuning wordt 
verleend.  
 
De leden van de CDA-fractie willen graag weten of er sprake is van een bandbreedte van 
bedragen die aan studenten toegekend kunnen worden. Zo ja om welke bandbreedte 
gaat dit dan en hoe wordt die bepaald? Heeft de MBO Raad en de handleiding die zij op 
willen zetten hier een rol bij? Tevens vragen zij of de bandbreedte van bedragen wordt 
meegenomen in de evaluatie van de invoering van de wet. 
In het wetsvoorstel is net als in de WHW vastgelegd dat de ondersteuning in beginsel 
maximaal de maximale studiefinanciering voor mbo-studenten bedraagt (€724,68 per 
9
maand, naar de maatstaf van 1 januari 2019). Een vergoeding tot dat maximum is 
10
vrijgesteld van inkomstenbelasting. Een hogere vergoeding is eveneens mogelijk, maar 
dat deel is dan wel belast en moet dus apart worden vergoed en geadministreerd. Met in 
achtneming van deze kaders bepaalt de school zelf de hoogte van de uitkering, zodat 
maatwerk mogelijk is. De uitkering in geval van een bijzondere omstandigheid zal wel 
gerelateerd moeten zijn aan het opgelopen financieel nadeel. In geval van ondersteuning 
voor de aanschaf van onderwijsbenodigdheden zal de uitkering gerelateerd moeten zijn 
aan de kosten van die aanschaf, en ingeval van leden van de studentenraad aan de inzet 
voor de studentenraad. De MBO Raad is niet voornemens hier specifiek een handleiding 
voor op te zetten. Wel zal het ministerie van OCW nagaan hoe – in overleg met MBO 
Raad en JOB – naar studenten en scholen gecommuniceerd kan worden over de rechten 
en plichten die voortvloeien uit dit wetsvoorstel. Tot slot zal de evaluatie van de wet 
ingaan op de hoogte van de bedragen die worden uitgekeerd aan studenten dan wel 
gehanteerd worden door mbo-scholen. 
 
11
De voornoemde leden lezen, zo merken zij op, dat bbl -ers in principe geen aanspraak 
12
kunnen maken op het mbo-studentenfonds aangezien zij loon ontvangen . Deze leden 
willen graag weten welke regels er zijn voor de hoogte van het salaris van bbl-ers en of 
er situaties bestaan waarin bbl-ers een arbeidscontract hebben en daar niet of nauwelijks 
loon voor ontvangen.  
Op grond van de Wet minimumloon en minimumvakantiebijslag heeft iedereen met een 
arbeidscontract, dus ook bbl-ers, recht op ten minste het minimum(jeugd)loon. Voor 
werkgevers die leerwerkplekken aanbieden geldt een aangepast percentage in geval van 
18-, 19- en 20-jarige werknemers. Een dergelijke uitzonderingsbepaling voorkomt dat de 
loonkosten voor werkgevers die leerwerkplekken aanbieden te zeer stijgen en biedt zo 
een extra stimulans voor werkgevers om leerwerkplekken aan te bieden. De inspectie 
SZW ziet erop toe dat werkgevers hun werknemers ten minste het minimumloon 
betalen.  
  
                                        
9
 Voorgestelde artikel 8.1.5c WEB. 
10
 Voorgestelde artikel 8.1.5d WEB. 
11
 bbl: beroepsbegeleidende leerweg  
12
 Kamerstuk 35 252, nr. 3, p. 5. 
 W9285.NAV 
5 

regelmatig. De wijziging van de RJO wordt eind 2019 geëffectueerd zodat instellingen 
zich vanaf verslagjaar 2019 dienen te verantwoorden via een standaardtabel.  
Het voornemen is om voor mbo-scholen een gelijksoortig format op te nemen in de 
Regeling jaarverslaglegging onderwijs. Daarnaast wordt de wet op het punt van het mbo-
studentenfonds reeds één jaar na inwerkingtreding – mede op verzoek van de scholen – 
geëvalueerd.   
 
Tevens willen deze leden graag in algemene zin weten, zo vervolgen zij, welke lessen er 
afgelopen jaren geleerd zijn van het profileringsfonds in het hoger onderwijs voor het 
ontwikkelen van het studentenfonds in het mbo. 
Ervaring met het profileringsfonds heeft uitgewezen dat via een fonds op instellingsniveau 
tegemoet kan worden gekomen aan de specifieke situatie van studenten met 
studievertraging wegens bijzondere omstandigheden. Een landelijk fonds zal dit 
maatwerk niet kunnen bieden. Daarom is een fonds op instellingsniveau als uitgangspunt 
overgenomen voor het mbo-studentenfonds. Voorts is gebleken door dat allocatie van 
middelen voor dit fonds vanuit de lumpsum in combinatie met wettelijke criteria, scholen 
waar nodig meer of minder kunnen besteden aan het fonds en er geen terugbetaling 
nodig is bij het niet volledig benutten van het budget. Dit beperkt de administratieve 
lasten voor scholen en heeft tot gevolg dat er geen financieel plafond is voor uitkeringen 
die uit wettelijke verplichtingen voortvloeien.  
Tegelijk is de afgelopen jaren ook gebleken dat eenduidige verantwoording door 
instellingen over de uitkering vanuit het profileringsfonds wenselijk is, teneinde een 
completer beeld te kunnen geven van de uitgaven die vanuit het profileringsfonds gedaan 
worden. Daarom wordt in het hoger onderwijs voorzien in een aanpassing van de RJO en 
dit zal ook meegenomen worden in de verantwoording die van mbo-scholen gevraagd 
wordt.  
 
De leden van de CDA-fractie lezen, zo geven zij aan, dat alleen studenten met een 
handicap of chronische ziekte aanspraak kunnen maken op een jaar extra 
18
studiefinanciering . Deze leden vragen of het klopt dat ziekte, zwangerschap en 
bijzondere familieomstandigheden geen reden zijn voor een extra jaar studiefinanciering.  
Het klopt dat studenten met een handicap of chronische ziekte aan een mbo-opleiding 
gebruik kunnen maken van een aantal studiefinancieringsregelingen voor bijzondere 
omstandigheden van tijdelijke of structurele aard, waaronder ook de verlenging van de 
studiefinanciering die de leden van de CDA-fractie noemen. Onder bepaalde voorwaarden 
kan:  
1. de aanspraak op prestatiebeurs worden verlengd; 
2. de diplomatermijn worden verlengd;  
3. een volledig nieuwe aanspraak op prestatiebeurs worden toegekend; of 
4. de prestatiebeurs worden omgezet in een gift, ondanks dat het diploma niet binnen de 
diplomatermijn is behaald. 
Deze mogelijkheden zijn niet beschikbaar voor studenten in verband met ziekte (anders 
dan een chronische ziekte), zwangerschap en bijzondere familieomstandigheden. Wel 
stelt voorliggend wetsvoorstel voor dat studenten vanwege bijzondere omstandigheden, 
zoals ziekte, zwangerschap en bijzondere familieomstandigheden via het mbo-
studentenfonds een vergoeding kunnen krijgen als zij door vertraging financieel nadeel 
oplopen. 
 
De voornoemde leden vragen of het waar is dat studenten met een handicap of 
chronische ziekte alleen een extra jaar studiefinanciering aan kunnen vragen indien ze 
vertraging oplopen doordat ze de eerste twaalf maanden van de opleiding niet behalen of 
19
het afsluitend examen . Tot slot vragen deze leden wat dit betekent voor 
studievertraging die deze studenten in een tussenliggende periode op kunnen lopen. 
Nee, dat is niet waar. In de memorie van toelichting bij het wetsvoorstel is door passages 
uit de memorie van toelichting bij de invoering van de Wgbh/cz te citeren, onbedoeld de 
                                        
18
 Kamerstuk 35 252, p. 7. 
19
 Ibidem. 
 W9285.NAV 
7 

 
In het verlengde daarvan vragen deze leden hoe voorkomen gaat worden dat scholen bij 
grotere aanvragen zich genoodzaakt gaan zien budget uit de overige lumpsum-
bekostiging te halen en daarmee bijvoorbeeld budget bestemd voor (het geven van) 
onderwijs verschoven wordt naar het fonds. 
Op basis van de uitgaven die gedaan worden in het kader van de Tijdelijke regeling 
voorziening leermiddelen voor deelnemers uit minimagezinnen en het profileringsfonds in 
het hoger onderwijs is een inschatting gemaakt van de verwachte uitgaven voor het mbo-
studentenfonds. De inschatting is dat de uitgaven binnen de aan de lumpsum toe te 
voegen € 10 miljoen blijven. Aangezien deze inschatting indicatief is zal reeds één jaar na 
inwerkingtreding van het studentenfonds bekeken worden hoeveel scholen aan het 
studentenfonds uitgeven en of dit binnen de € 10 miljoen blijft. 
 
In het kader van het compenseren van financieel kwetsbare studenten, vragen de 
voornoemde leden tevens hoe het staat met de uitvoering van motie van de leden Özdil 
23
en Kuik over de compensatie voor ongebruikte onderwijsmiddelen . Heeft de regering 
inderdaad instellingen aangespoord tot het terugnemen van ongebruikte 
onderwijsbenodigdheden en zo ja, worden de daaruit voortvloeiende kosten betaald uit 
het mbo-fonds, zo vragen de voornoemde leden.  
Via de motie van de leden Özdil en Kuik wordt de regering verzocht om mbo-scholen te 
stimuleren om ongebruikte onderwijsbenodigdheden van studenten terug te nemen. 
Een kwart van de scholen heeft al een regeling om onderwijsmiddelen die niet gebruikt 
zijn te vergoeden. Een deel van de mbo-scholen geeft aan niet zo’n regeling te hebben, 
omdat ze zich juist inspannen om te voorkomen dat studenten onderwijsmiddelen 
aanschaffen die vervolgens niet worden gebruikt.  
Over deze motie wordt verder gesproken met de MBO Raad. Onderzocht wordt welke 
goede voorbeelden er nu al zijn. Bijvoorbeeld ROC Friese Poort: zij hebben de afspraak 
met de leverancier van de schoolboeken, de uitgever, dat zij ongebruikte boeken 
terugneemt. Ook andere scholen dan Friese Poort hebben al afspraken met uitgevers om 
boeken die niet of nauwelijks zijn gebruikt, terug te nemen. Ik wil mbo-scholen die nog 
geen regeling hebben nadrukkelijk stimuleren om hiermee aan de slag te gaan.  
24
Daarnaast is in het servicedocument schoolkosten de regel opgenomen dat scholen 
studenten alleen mogen vragen om lesmateriaal aan te schaffen, wanneer dit ook wordt 
gebruikt. In de zomer van 2020 wordt het servicedocument geëvalueerd. 
Uiteindelijk is het doel dat studenten alleen lesmateriaal aanschaffen dat daadwerkelijk 
wordt gebruikt. De verwachting is dat het probleem, dat u terecht aankaart, aanzienlijk 
zal verminderen wanneer scholen zich er meer van bewust zijn. Mocht het dan toch nog 
voorkomen, dan kan vergoeding van niet gebruikte schoolboeken plaatsvinden vanuit de 
lumpsum. Het is echter niet zo dat deze vergoeding via het voorgestelde mbo-
studentenfonds hoeft te verlopen, aangezien dit fonds zich richt op ondersteuning bij de 
aanschaf van onderwijsbenodigdheden.   
  
De leden van de SP-fractie merken op dat de instellingen via het opstellen van een kader 
ervoor moeten zorgen dat het voor studenten volstrekt helder is wie, onder welke 
condities, een beroep kan doen op de voorziening en hoe een aanvraag ingediend kan 
worden. Deze leden geven aan hierin het risico te zien dat studenten met vergelijkbare 
problematiek op verschillende scholen een andere behandeling krijgen. Daarnaast kunnen 
mbo-instellingen zelf categorieën studenten aanwijzen voor tegemoetkoming uit het 
fonds, zo vervolgen zij. Zij merken op dat dit als gevolg kan hebben dat een student op 
de ene instelling wel aanspraak kan maken op een bedrag uit het fonds, en op de andere 
niet. Zij vragen of de regering dit risico ook ziet, en hoe de regering denkt dit risico te 
ondervangen. Deze leden vragen of de regering bereid is om met duidelijke kaders en 
landelijke richtlijnen te komen, zodat het voor studenten duidelijk is waar ze recht op 
hebben op hun mbo-instelling.  
                                        
23
 Kamerstuk 31 524, nr. 409. 
24
 Kamerstukken II 2017/18, 31524, nr. 371. 
 W9285.NAV 
9 

Conform dit wetsvoorstel hebben mbo-studenten die deelnemen aan een studentenraad 
recht op een vergoeding voor hun werkzaamheden via het mbo-studentenfonds. De 
regering vindt het van groot belang dat studenten niet afzien van deelname aan de 
studentenraad vanwege financiële redenen en kiest er daarom voor om leden van de 
studentenraden via het studentenfonds financiële ondersteuning te bieden. De school 
mag daarnaast zelf bepalen of zij mbo-studenten die een bestuursfunctie bij een 
maatschappelijke- of studentenorganisatie vervullen ook een vergoeding biedt via het 
mbo-studentenfonds.  
Via een apart subsidieartikel in de WHW is geregeld dat studenten in het hoger onderwijs 
een beurs kunnen aanvragen voor organisaties die relevante activiteiten voor het hoger 
onderwijs ontplooien. Ik heb tijdens het debat over de begroting Onderwijs, Cultuur en 
Wetenschap aangegeven dat ik nevenactiviteiten voor alle studenten – ook mbo-
studenten – goed wil faciliteren. Daarom heb ik toegezegd te onderzoeken hoe ook mbo-
studenten een dergelijke beurs kunnen aanvragen. 
 
De leden van de PvdA-fractie vragen de regering hoe zij er zorg voor gaat dragen dat alle 
mbo-studenten, zodra het fonds bestaat, op de hoogte zijn van dit fonds en helder voor 
ogen krijgen waar zij zoal recht op hebben. Hoe zorgt de regering er in dit licht voor dat 
de verschillen per instelling zo klein mogelijk zijn? Met andere woorden, zo vervolgen 
deze leden: dat het niet uitmaakt aan welke mbo-instelling je studeert voor de mate van 
aanspraak die je kan doen op het mbo-studentenfonds?  
Het mbo-studentenfonds is op instellingsniveau belegd omdat er op deze wijze maatwerk 
mogelijk is. Een gevolg van deze opzet kan zijn dat er verschillen tussen scholen ontstaan 
in de wijze waarop studenten ondersteund worden. Echter, wordt via deze wet wel een 
basis neergelegd, die voor alle scholen gelijk is en waardoor alle groepen studenten die 
genoemd worden in deze wet recht krijgen op ondersteuning. Voor die groepen maakt het 
daarom niet uit aan welke mbo-school je studeert of je aanspraak kan maken op het 
mbo-studentenfonds. De hoogte – en in geval van onderwijsbenodigdheden ook de vorm 
– van ondersteuning kan per mbo-school (en per student) verschillen in het kader van 
maatwerk. Elke school dient een beleidskader vast te stellen waarin de hoogte van de 
vergoeding is bepaald. De studentenraad moet instemmen met het beleidskader.  
In samenwerking met de JOB en de MBO Raad zal bekeken worden welke 
communicatiemiddelen het beste gebruikt kunnen worden om deze rechten voor 
studenten en plichten voor scholen helder en duidelijk uit te leggen. 
 
Bij de inventarisatie van welke groepen aanspraak maken op het mbo-studentenfonds, 
zijn de voornoemde leden benieuwd op grond waarvan deze selectie tot stand is 
gekomen. Zij vragen of de regering in haar toelichting hierop ook kan ingaan op welke 
groepen er mogelijkerwijs (nog) over het hoofd worden gezien als het gaat om het 
oplopen van studievertraging buiten eigen schuld? Hoe kijkt zij in dit licht bijvoorbeeld 
aan tegen de positie van ouders met jonge kinderen in het mbo?  
Er is gekozen om alleen die groepen in de wet te benoemen waarvan bekend is dat een 
substantieel aantal studenten in het mbo vertraging oploopt of moeite heeft met het 
betalen van onderwijsbenodigdheden. De keuze om andere groepen ondersteuning te 
bieden wordt overgelaten aan de school, omdat deze via maatwerk het beste kan bepalen 
welke studenten hiervoor in aanmerking moeten komen. Ouders met jonge kinderen die 
vertraging oplopen door bijzondere omstandigheden vanwege hun ouderschap, vallen 
onder de in de wet opgenomen categorie ‘bijzondere familieomstandigheden’.  
 
De voornoemde leden vragen waarom de voorwaarden op grond waarvan een student 
aanspraak kan maken op het mbo-studentenfonds nauwer zijn dan bij de 
profileringsfondsen die we kennen voor hbo- en wo-studenten. Zij vragen of de regering 
bereid is dit nader toe te lichten.  
In de uitwerking van het mbo-studentenfonds is aansluiting gezocht bij het voor het mbo 
geldende studiefinancieringsstelsel, dat anders is dan het ho-stelsel. De aanspraak op 
studiefinanciering is voor mbo-studenten niveau 1 en 2 niet gelimiteerd. Zij kunnen 
studievertraging vanwege bijzondere omstandigheden dus altijd opvangen met extra 
maanden studiefinanciering (basisbeurs, aanvullende beurs en reisvoorziening). Voor 
 W9285.NAV 
11 

financieel nadeel op. Het hebben van financieel nadeel vanwege vertraging door een 
bijzondere omstandigheid is de reden waarom de regering bol-studenten die geen recht 
meer hebben op studiefinanciering financiële ondersteuning wil verlenen via  het 
studentenfonds.  
   
De voornoemde leden lezen dat het mbo-studentenfonds geen ruimte biedt aan het 
financieel ondersteunen van studenten die in het buitenland willen studeren. Tevens 
achten deze leden het wenselijk, zo merken zij op, dat ook mbo’ers nu en in de toekomst 
vaker de kans krijgen om hun vleugels ook over de grenzen uit te slaan om ervaringen op 
te doen. Zij vragen of de regering die wens deelt en of zij aan de hand daarvan kan 
toelichten waarom dit aspect, in tegenstelling tot eerder genoemde profileringsfondsen, is 
uitgezonderd in de mbo-studentenbeurs. Tot slot vragen zij of de regering tevens bereid 
is toe te lichten of mbo-studenten op andere manieren aanspraak kunnen maken op 
vergoedingen voor het opdoen van studie- en stage-ervaring in het buitenland. 
De regering deelt de wens dat meer mbo-studenten zoveel mogelijk de kans krijgen om  
het buitenland te studeren of stage te lopen en hiertoe ook ondersteund worden. 
Het mbo-studentenfonds is er echter op gericht om studenten die nu benadeeld worden 
vanwege vertraging door bijzondere omstandigheden, of doordat zij uit een gezin komen 
met een laag inkomen, te ondersteunen. Het fonds is daarmee niet  gericht op profilering.  
Mbo-studenten hebben (net als ho-studenten) toegang tot het Erasmus+ 
mobiliteitsprogramma. Via het Erasmus+ mobiliteitsprogramma kunnen zij aanspraak 
maken op financiële ondersteuning als zij in het buitenland gaan studeren of stage lopen. 
De Europese Commissie heeft aangegeven het budget voor het nieuwe Erasmus-
programma 2021 - 2027 substantieel te willen hogen, waarbij in navolging van het hoger 
onderwijs ook voor mbo-studenten mobiliteit buiten de Europese Economische Ruimte 
subsidiabel wordt. De uitgaande studentenmobiliteit in het mbo kan dus verder toenemen 
en zal dit naar verwachting ook doen. Het ministerie van OCW heeft met het Nationale 
Agentschap Erasmus plus afgesproken dat een van de speerpunten van het 
mobiliteitsprogramma inclusiviteit is. Dit betekent dat het mobiliteitsprogramma zich 
expliciet ook richt op de opleidingen, niveaus en studenten waarvoor mobiliteit tot nog 
toe minder gewoon was.  
 
De leden van de SGP-fractie vragen de regering te reflecteren op de vergelijking tussen 
de positie van 17-jarige mbo-studenten en ho-studenten. Deze leden vragen hoe het 
vanuit de doelstelling van inkomensondersteuning van kwetsbare groepen te verdedigen 
is dat minderjarige studenten in het hoger onderwijs er aanmerkelijk slechter voor staan. 
Op welke wijze voorziet de regering, uitgaande van de beginselen in dit wetsvoorstel, in 
gelijkwaardige ondersteuning van minderjarige ho-studenten, zo vragen zij. 
Het wetsvoorstel beoogt dat iedere jongere in het mbo ongeacht zijn of haar financiële of 
persoonlijke situatie, de kans moet krijgen om onderwijs te volgen en daarbij het 
maximale uit zichzelf te halen. De regering heeft hetzelfde doel voor wat betreft 
studenten in het hoger onderwijs, maar dit wetsvoorstel ziet niet op maatregelen voor 
studenten in het hoger onderwijs. Wat betreft minderjarige studenten in het hoger 
onderwijs is het nu nog zo dat wanneer zij studiefinanciering ontvangen het recht op 
kinderbijslag en het inkomensafhankelijke kindgebonden budget vervalt. Het is echter 
van belang te vermelden dat bij de wetsbehandeling van de Verzamelwet SZW 2020 een 
amendement is ingediend waarmee wordt voorgesteld de kinderbijslag voor minderjarige 
kinderen in het hoger onderwijs ook door te laten lopen op het moment dat ze 
28
studiefinanciering ontvangen. 
 
Deze leden vragen waarom de regering bij het regelen van het mbo-studentenfonds 
uitgaat van een aanmerkelijk kortere lijst dan bij het profileringsfonds het geval is. Zij 
vragen waarom in het studentenfonds bijvoorbeeld enkel het lidmaatschap van de 
studentenraad geregeld is, terwijl het profileringsfonds ook andere organen benoemt die 
bij wet of interne regeling uitwerking geven aan medezeggenschap.  
                                        
28
 Kamerstuk 35 275, nr. 10. 
 W9285.NAV 
13 

hoger onderwijsinstellingen wordt verwacht dat zij oog hebben voor de specifieke positie 
waarin zwangere studenten zich bevinden. De wettelijke kaders bieden de instellingen 
ruimte voor het aanbieden van maatwerk teneinde ook waar te kunnen maken dat het 
volgen van een opleiding samen kan gaan met een zwangerschap. Voor zwangere 
studenten is voorts ook voorzien in aanspraak op het profileringsfonds doordat 
zwangerschap en bevalling specifiek zijn aangemerkt als een bijzondere omstandigheid in 
de wet. Ook kan zwangerschap meewegen als persoonlijke omstandigheid bij het al dan 
niet verlenen van een bindend studieadvies door instellingen.   
Aandacht voor de specifieke positie van zwangere studenten in het hoger onderwijs zal 
worden besproken binnen de Werkgroep Studentenwelzijn om uit te sluiten dat theorie en 
praktijk elkaar zodanig in de weg zitten dat een eventuele (wets)wijziging nodig is.  
  
Daarnaast vragen de voornoemde leden of er niet nog veel te winnen is voor de periode 
na de bevalling. Is het opvoeden van een kind en alles wat daarbij hoort wellicht niet een 
bijzondere situatie en moet hierbij geen rekening worden gehouden bij het bindend 
studieadvies, zo vragen deze leden. Zij geven aan dat men kan denken aan een ziek kind, 
gebrek aan kinderopvang of het wegvallen van lesuren door het lerarentekort. Voor 
studerende moeders is het wat moeilijker om een geschikte stageplaats te vinden 
vanwege hun zorgtaken, zo merken zij op.  
Er is inderdaad nog veel te winnen in de ondersteuning aan studenten in de periode na de 
bevalling. Dit wetsvoorstel beoogt daarom niet alleen de wettelijke positie van studenten 
inzake zwangerschap en bevalling te verbeteren, maar tevens mbo-scholen bewuster te 
maken van de noodzaak tot flexibel en passend onderwijs, ook voor ouders met jonge 
kinderen. In dat kader heeft het Steunpunt Studerende Moeders subsidie van OCW 
gekregen om een handreiking te maken voor scholen over de vormgeving van 
ondersteuning aan zwangere studenten en ouders met jonge kinderen. 
 
Tot slot vragen de leden van de SP-fractie of de regering ervoor zorg kan dragen dat 
situaties waar studerende moeders geen invloed op hebben niet worden aangemerkt als 
ongeoorloofd verzuim. 
Conform dit wetsvoorstel zal de bevallen student gedurende 16 weken niet als 
ongeoorloofd verzuimer aangemerkt mogen worden. In geval van bijzondere 
familieomstandigheden is er ook geen sprake van ongeoorloofd verzuim. De wet maakt 
hierbij geen onderscheid tussen studerende moeders of studerende vaders.  
 
4. Mbo-verklaring 
 
De leden van de VVD-fractie geven aan positief te zijn over het feit dat jongeren die de 
school verlaten zonder een startkwalificatie toch een mbo-verklaring kunnen krijgen. 
Echter, zo merken zij op, voor hen blijft de vraag staan of het verschil tussen een mbo-
certificaat en mbo-verklaring duidelijk genoeg is of dat beide eventueel gebundeld 
moeten worden. Zij kijken daarom uit naar de brief hierover van de minister, als 
29
uitwerking op de motie van de leden Kuik en El Yassini .  
De leden van de CDA-fractie geven aan dat een zorg die tijdens het algemeen overleg 
vmbo-mbo van 12 september 2018 geuit werd had te maken met alle verschillende 
certificaten en verklaringen die mbo-instellingen reeds al uitgeven. In hoeverre is voor de 
student en arbeidsmarkt duidelijk wat de waarde is van al die verschillende documenten, 
vragen deze leden. 
De leden van de CDA-fractie merken op dat met de aangenomen motie van de leden Kuik 
30
en El Yassini over het verschil tussen mbo-verklaring en mbo-certificaat de regering is 
verzocht om, in samenspraak met studenten, mbo-scholen en bedrijfsleven te 
onderzoeken of het verschil tussen de mbo-verklaring en een mbo-certificaat duidelijk 
genoeg is of dat ze eventueel gebundeld moeten worden tot één getuigschrift waarin de 
meerwaarde voor de arbeidsmarkt duidelijk wordt. De voornoemde leden geven aan 
verbaasd te zijn dat de regering zonder uitwerking van deze motie al een wetsvoorstel 
                                        
29
 Kamerstuk 31 524, nr. 385. 
30
 Kamerstuk 31 524, nr. 385. 
 W9285.NAV 
15 

In het verlengde van hun inbreng hierboven inzake de mbo-verklaring, merken de leden 
van de GroenLinks-fractie op dat instellingen het risico lopen de bekostiging per diploma 
33
mis te lopen én als instelling met een onevenredig aantal vsv’ers te boek te staan. Deze 
leden vragen of de regering bereid is een beschouwing te geven over laatstgenoemde 
punten. 
Gezien de ervaringen met de instellingsverklaring is de verwachting niet dat er meer 
jongeren zullen stoppen met hun opleiding vanwege de mbo-verklaring. Daarmee is het 
risico op mislopen van diplomabekostiging en een hoger aantal vsv’ers ook gering. Beleid 
met betrekking tot diplomabekostiging en voortijdig schoolverlaten is er juist op gericht 
de school er alles aan te laten doen de student een diploma te laten halen. Mocht dat in 
het uiterste geval toch niet lukken, is de mbo-verklaring een extra hulpmiddel voor de 
student om aan te tonen aan de werkgever of bij terugkeer in het onderwijs welke 
resultaten behaald zijn. 
 
De leden van de SGP-fractie geven aan het opmerkelijk te vinden dat de regering reeds 
nu wil regelen dat instellingen met een verplicht model voor de verklaring moeten 
werken, terwijl pas vanaf dit najaar een proef gedaan wordt om de werking van een 
dergelijk in de praktijk inzichtelijk te krijgen. Waarom wordt niet eerst op basis van 
praktijkervaring besloten of en welke wettelijke regeling voorkeur verdient, zo vragen zij. 
De pilot is er op gericht na te gaan welk model geschikt is en hoe het model in de praktijk 
uitwerkt. Er wordt niet onderzocht of het model wel of niet verplicht gesteld moet 
worden. Dat wordt reeds in dit wetsvoorstel vastgelegd. Volgens de regering is het - 
onafhankelijk van de uitkomsten van de pilot - noodzakelijk dat alle mbo-scholen 
hetzelfde model hanteren.  
Afhankelijk van de uitkomsten van de pilot wordt bij lagere regelgeving geregeld hoe de 
mbo-verklaring eruit komt te zien en welke eventuele optionele onderdelen, of 
onderdelen voor verschillende groepen studenten in het model komen.  De regeling wordt 
opgesteld naar aanleiding van de praktijkervaring die nu via pilots wordt opgedaan.  
 
5. Benaming mbo-studenten in wet en regelgeving 
 
De leden van de SGP-fractie merken op dat volgens de regering een positief effect van 
het wijzigen van de benaming deelnemer in student kan zijn dat mbo-studenten ook 
toegang krijgen tot studentenverenigingen. Deze leden vragen of de regering kan 
bevestigen dat studentenverenigingen zelf bevoegd blijven de toelating tot de vereniging 
te regelen en dat het wetsvoorstel wat dat betreft geen nieuwe rechten schept.  
De regering kan dat bevestigen. Studentenverenigingen blijven zelf bevoegd de toelating 
tot de vereniging te regelen, het wetsvoorstel schept wat dat betreft geen nieuwe 
rechten. 
 
6. Doorstroomregeling 
 
De leden van de SP-fractie geven aan er tevreden over te zijn dat de WEB BES wordt 
aangepast. Mbo-opleidingen kunnen hierdoor nog wel nadere vooropleidingseisen vragen, 
zo merken zij op. Hierdoor bestaat volgens de leden het risico dat opleidingen alsnog 
studenten om wat voor reden dan ook kan weren. Zij vragen of de regering dit risico ook 
ziet. 
Voor wat betreft Caribisch Nederland is er geen ministeriële regeling waarin wordt 
bepaald wat de nadere vooropleidingseisen zijn. Daarom kan een mbo-school in Caribisch 
Nederland geen nadere vooropleidingseisen stellen aan een aankomende student. De 
regering ziet daarmee dit risico niet. 
 
De leden van de SGP-fractie vragen of de regering inzichtelijk wil maken welke verplichte 
nadere vooropleidingseisen door het wetsvoorstel vervallen en waarom zij de huidige 
regeling generiek niet meer noodzakelijk acht. Waarom wordt afgeweken van de bewuste 
keuze om instellingen op dit terrein juist minder vrijheid te bieden, zo vragen zij. 
                                        
33
 vsv: voortijdig schoolverlaten  
 W9285.NAV 
17 

Omdat de groep mantelzorgers onder de categorie ‘bijzondere familieomstandigheden’ 
valt, is hier geen aparte categorie van gemaakt. Scholen kunnen daarnaast op basis van 
maatwerk (zelf aan te wijzen categorieën en de hardheidsclausule) specifieke studenten 
of extra groepen in het kader van mantelzorg aanwijzen die voor ondersteuning in 
aanmerking kunnen komen.  
 
 
De Minister van Onderwijs, Cultuur en Wetenschap,  
 
 
 
 
 
Ingrid van Engelshoven  
 
 
 W9285.NAV 
19 

