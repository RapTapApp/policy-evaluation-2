2009Z18993 
 
Vragen van de leden De Roon en Brinkman (beiden PVV) aan de minister van Binnenlandse Zaken 
en Koninkrijksrelaties over de verzwijging van een vuurwapenincident tijdens een Caraïbisch Festival 
in Almere. (Ingezonden 15 oktober 2009) 
 
1 
Kent u het bericht “Weer pistoolincident bij Jump Up”? 1) 
Ja 
 
 
2 
Kunt u bevestigen dat in 2008 tijdens dit Caraïbisch feest bij een schietpartij een gewonde is 
gevallen en dat in 2009 bij hetzelfde feest een pistool is getrokken door een aanwezige met de 
bedoeling om iemand neer te schieten? 
Tijdens het Jump Up Festival 2008 heeft een schietincident plaatsgehad waarbij een persoon in zijn 
been is geschoten.  
In de uitloop van het Jump Up Festival 2009 kreeg de regiopolitie Flevoland de melding van een 
handgemeen tussen een aantal personen. Pas later bleek dat hierbij een vuurwapen in het spel was. 
Bij dit incident zijn geen gewonden gevallen.  
 
 
3 
Is het waar dat dit vuurwapenmisdrijf in 2009 niet door de politie aan de media bekend is 
gemaakt? Waarom niet? 
Het voornoemde incident uit 2009 is door de regiopolitie Flevoland niet verwerkt in de vorm van een 
persbericht of een persalarm. De politie Flevoland hanteert als richtlijn de landelijke matrix 
persalarmering. De melding van een handgemeen (vechtpartij) tussen personen aan de meldkamer 
gaf in dat kader geen reden om een persalarm af te geven.  
Vaak wordt achteraf alsnog een communicatiebericht ten behoeve van de media opgesteld. Omdat er 
nog teveel onduidelijkheden waren rondom het incident, is dit in dit geval niet gebeurd. Pas na het 
rechercheonderzoek werd de betrokkenheid van het vuurwapen in het incident duidelijk. Het incident 
was toen al niet actueel meer.  
Vanuit de media zijn er in de directe periode na het Jump Up Festival overigens ook geen vragen 
gesteld over het verloop van dit festival.  
 
4 
Wie bepaalt, waarom, welke incidenten wel of niet aan de media worden doorgegeven en welke 
maatstaven worden daarbij gehanteerd? 
De communicatie met de pers, zoals in het onderhavige geval, is formeel de verantwoordelijkheid van 
de korpsbeheerder van het betreffende politiekorps. Hierbij zijn de Aanwijzing Voorlichting Opsporing 
en Vervolging van het Openbaar Ministerie en de landelijke matrix persalarmering richtinggevend. 
Tevens wordt het communiceren van incidenten recherchetactisch gewogen.  
 
5 
Deelt u de mening dat het verzwijgen van een dergelijke zaak voor het publiek, het 
publieksvertrouwen in de politie ondergraaft? Hoe beoordeelt u het, dat de politie Flevoland 
hierover naar het publiek geen openheid van zaken heeft betracht? 
6 
Heeft u mogelijkheden om te bevorderen dat de politie Flevoland voortaan dergelijke zaken niet 
meer “onder de pet houdt”? Zo ja, wat gaat u doen? 
De handelwijze van de regiopolitie Flevoland komt mij, gezien het voorgaande, niet vreemd of onjuist 
voor. Ik ben dan ook niet van mening dat er hier sprake is van bewust verzwijgen of “onder de pet 
houden”. 
 
 
 
1) Omroep Flevoland, 14 oktober 2009 
http://www.omroepflevoland.nl/Nieuws/64268/weer-pistoolincident-bij-jump-up 
 

