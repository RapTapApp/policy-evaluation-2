2011Z05630 
 
Antwoorden op vragen van de leden Van der Burg en Bosman (beiden VVD) aan de 
minister van Binnenlandse Zaken en Koninkrijksrelaties over problemen omtrent het 
aanvragen van een DigiD op de BES-eilanden (ingezonden 18 maart 2011)   
 
1 
Is het waar dat Nederlandse inwoners van Bonaire, Sint Eustasius en Saba (BES-eilanden) 
geen DigiD-account kunnen aanmaken en dus geen gebruik kunnen maken van de 
diensten van DigiD? 
 
Antwoord: Ja. 
 
2 
Kunt u aangeven waarom Nederlandse inwoners van de BES-eilanden geen DigiD-account 
kunnen aanvragen? 
 
Antwoord:  
 
De werking van DigiD is gebaseerd op het BSN en het adresgegeven van de GBA. Naast 
dat bij het aanvragen van een DigiD de inlogcode naar het GBA-adres van de aanvrager 
wordt gestuurd, wordt na authenticatie van de burger bij transactie met overheidsdiensten 
het BSN teruggegeven. Op dit moment bestaat in Caribisch Nederland het BSN nog niet.  
 
3 
Is het waar dat het ministerie van Binnenlandse Zaken en Koninkrijksrelaties  al een 
werkende link heeft tussen de GBA en het PIVA-systeem, het GBA-equivalent van 
Caribisch Nederland? Zo nee, kunt u aangeven of hier snel verandering in komt? Zo ja, 
kunt u aangeven welke andere technische obstakels bestaan voor het uitwisselen van 
relevante informatie voor de aanvraag van DigiD? 
 
Antwoord: 
 
Nee, er is geen werkende link tussen de GBA en PIVA. Tussen de GBA en PIVA bestaat wel 
al jaren de zogeheten PIVA-GBA-Koppeling of PGK-module. Deze – beperkte - technische 
voorziening ondersteunt de uitwisseling van persoonsgegevens bij migraties tussen de 
verschillende delen van het Koninkrijk. Sinds 10 oktober 2010 is daarnaast een 
verstrekkingenvoorziening in werking gesteld, de PIVA-V. Deze voorziening maakt 
verstrekking van persoonsgegevens mogelijk uit de bevolkingsadministraties van Bonaire, 
Sint Eustatius en Saba aan Nederlandse overheidsorganen. Hiermee is de techniek 
voorhanden om persoonsgegevens voor DigiD beschikbaar te maken. Echter, zoals onder 2 
aangegeven, bestaat het voor DigiD essentiële persoonsgegeven BSN niet in Caribisch 
Nederland. 
 
 
4 
Deelt u de mening dat het wenselijk is dat Nederlanders op de BES-eilanden over een 
DigiD-account moeten kunnen beschikken, zodat zij van dezelfde diensten van de overheid 
gebruik kunnen maken als Nederlanders in Nederland? Zo nee, waarom niet? 
 
Antwoord: 
 
Die mening deel ik niet. Met Caribisch Nederland is afgesproken bij de overgang zoveel 
mogelijk de Nederlands-Antilliaanse systematiek te behouden en pas op termijn zoveel 
mogelijk over te gaan naar de Nederlandse systematiek. Het voert te ver om op dit 
moment al te bepalen of de DigiD systematiek op termijn zal worden ingevoerd of niet. 
 
5 
Kunt u aangeven binnen welke termijn u dit probleem voor Nederlanders op de BES-
eilanden kunt oplossen? 
 
 
 

