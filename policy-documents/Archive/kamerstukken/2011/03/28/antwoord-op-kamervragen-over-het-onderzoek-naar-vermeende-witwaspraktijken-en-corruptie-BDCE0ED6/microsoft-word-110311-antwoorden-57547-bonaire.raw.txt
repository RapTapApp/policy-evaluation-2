2011Z02232 
 
Antwoorden op vragen van het lid Lucassen (PVV) van de ministers van Binnenlandse Zaken en 
Koninkrijksrelaties en van Veiligheid en Justitie over onderzoek naar vermeende witwaspraktijken 
en corruptie door politici op Bonaire (ingezonden 4 februari 2011)    
 
1 
Kent u de inhoud van het bericht ‘OM wil nader onderzoek naar politici Bonaire’? 
 
Antwoord 
Ja. Sinds dit krantenbericht van 1 februari zijn er echter nieuwe ontwikkelingen. De strafzaak is op 
17 februari 2011 door het OM geseponeerd. De reden hiervoor is dat de rechter-commissaris een 
datum (1 november 2010) had vastgesteld waarop het onderzoek afgerond moest zijn. Deze 
termijn was te kort voor een dermate complex onderzoek. Feitelijk betekende dit dat het 
onderzoek moest worden uitgevoerd binnen een tijdsbestek van één jaar en twee maanden. Het 
OM is in hoger beroep gegaan tegen de beschikking van de rechter-commissaris, maar werd door 
het Gemeenschappelijk Hof van Justitie van de Nederlandse Antillen en Aruba niet ontvankelijk 
verklaard.  
 
2 
Van welk land heeft het openbaar ministerie in deze zaken het voortouw en welke 
opsporingsdiensten zijn bij het onderzoek naar deze feiten betrokken? 
 
Antwoord 
Het onderzoek was gestart op het moment dat Bonaire nog behoorde tot het land Nederlandse 
Antillen en stond op dat moment onder leiding van het OM van de Nederlandse Antillen. Thans zijn 
er drie onafhankelijke landspakketten: van de landen Curaçao en Sint Maarten en van Caribisch 
Nederland (de BES-eilanden). Hoewel deze zaak op Bonaire speelde, is vanwege het vermijden van 
ongewenste (schijnbare) belangenverstrengeling, gekozen niet het Openbaar Ministerie Bonaire 
(landsparket Caribisch Nederland), maar het Openbaar Ministerie Curaçao (het parket van de 
hoofdofficier van justitie) te belasten met het onderzoek. 
 
3 
Wordt er vanuit Nederland steun geleverd aan dit omvangrijke en complexe 
internationale onderzoek? Zo ja, op welke wijze? Zo nee, waarom niet? 
 
Antwoord 
Vanaf september 2009 verleende de Rijksrecherche, vanwege haar expertise, bijstand. Vanaf 
februari 2010 was het gehele onderzoek in handen van de Rijksrecherche onder gezag van het OM 
van de Nederlandse Antillen.  
 
4 
Hoe beoordeelt u het feit dat een lid van de eilandsraad van Bonaire en een voormalig 
minister van de Nederlandse Antillen worden verdacht van witwaspraktijken en 
corruptie? 
 
Antwoord  
Aangezien de strafzaak is geseponeerd, zijn de heren Booi en Elhage niet langer verdachte in deze 
zaak.  
 
5 
Bent u het eens met de stelling dat bestrijding van corruptie onder bestuurders en 
politici op de eilanden een onderdeel moet zijn van de waarborgfunctie die deugdelijk 
bestuur moet garanderen? 
 
Antwoord 
Ik acht het van belang, mede in het licht van de discussie die ik met uw Kamer heb gehad tijdens 
het plenaire debat van 10 februari jl., nogmaals te benadrukken dat ook de bestrijding van 

