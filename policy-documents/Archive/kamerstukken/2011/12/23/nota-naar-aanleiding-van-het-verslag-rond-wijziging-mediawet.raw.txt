Tweede Kamer der Staten-Generaal  
 
 
Vergaderjaar 2011-2012 
 
 
33 019  
Wijziging van onder meer de Mediawet 2008 in verband met aanpassing van de rijksmediabijdrage, 
beëindiging van de wettelijke taken van de Stichting Radio Nederland Wereldomroep en 
aanpassingen van meer technische aard 
 
 
Nr. 
NOTA NAAR AANLEIDING VAN HET VERSLAG  
Ontvangen  
 
 
 
De vaste commissie voor Onderwijs, Cultuur en Wetenschap dank ik voor de vragen en opmerkingen 
met betrekking tot het onderhavige wetsvoorstel. Bij de beantwoording van de vragen heb ik de 
volgorde van die vragen in het verslag aangehouden. 
 
 
I. ALGEMEEN 
 
1. Inleiding en achtergrond van het wetsvoorstel 
 
De leden van de VVD-fractie vragen de regering toe te lichten waarom het vrijgeven van de 
programmagegevens niet aan de orde komt in dit wetsvoorstel. De leden van de PVV-fractie stellen 
dezelfde vraag. 
 
Realisering van de bezuinigingen in de mediasector vergt wetswijzigingen. De regering heeft gekozen 
voor wetgeving in twee stappen. Het onderhavige wetsvoorstel heeft een beperkte strekking en dient 
om de stapsgewijze verlaging van de rijksmediabijdrage zo spoedig mogelijk wettelijk te regelen. Deze 
verlaging gaat immers in per 1 januari 2013. Voor het realiseren van de bezuinigingen vanaf 2013 zijn 
bij de landelijke publieke omroep inhoudelijke wettelijke maatregelen nodig die fors ingrijpen in de 
organisatie van de publieke omroep. Dat wetsvoorstel heeft dan ook een omvattender karakter. De 
regering meent dat regeling van de programmagegevens beter in dat wetsvoorstel past. Bovendien was 
de voorbereiding van het onderhavige wetsvoorstel al dusdanig gevorderd dat opneming van de 
programmagegevens tot ongewenste vertraging bij de indiening van het wetsvoorstel zou hebben 
geleid.  
 
 
De leden van de PVV-fractie vragen waarom het Nederlandstalige repertoire en de salarissen van de 
omroepmedewerkers niet in dit wetsvoorstel worden behandeld en vragen verder wanneer deze zaken 
aan de orde zullen komen. 
  
Noch het Nederlandstalig muziekrepertoire noch de salarissen van de omroepmedewerkers zijn 
onderwerpen die bij wet (dus in de Mediawet 2008) moeten worden geregeld.  
Met het opnemen van bepalingen in de Mediawet over het aanbod van Nederlandstalig muziek-
repertoire zou ik treden in de programmatische autonomie van de omroepen en de bevoegdheden van 
de raad van bestuur van de Nederlandse Publieke Omroep (verder: NPO). Over het Nederlandstalig 
1
repertoire is een motie ingediend tijdens het debat over de brief ter uitwerking van het Regeerakkoord  
                                                
1
 Kamerstukken II 2010-2011, 32 827, nr. 7. 

 3 
- maatschappelijke binding en een platform voor pluriforme programma’s - overeind blijven met een 
bezuiniging van op termijn 200 miljoen euro.  
 
De landelijke publieke omroep krijgt een bezuiniging opgelegd van structureel € 127,3 miljoen vanaf 
2015. BCG heeft onderzocht of dit mogelijk was met behoud van de taken en met behoud van het 
huidige niveau van de kwaliteit en de pluriformiteit van de publieke omroep en de programmering. De 
onderzoekers hebben daarbij de volgende uitgangspunten als basis genomen:  de huidige genremix, het 
huidige bereik, de eisen die de Mediawet stelt, de afspraken uit de Prestatieovereenkomst en  de 
doelstellingen uit het Concessiebeleidsplan 2010-2016. De conclusie van het onderzoek is dat dit 
mogelijk is, en dat de kwaliteit en de pluriformiteit van de programmering minimaal op het huidige 
niveau gehandhaafd zullen blijven. 
 
 
3. Beëindiging van de wettelijke taken van de Wereldomroep 
 
De leden van de VVD-fractie vragen aandacht voor een zorgvuldige overgang van de Wereldomroep 
naar de nieuwe situatie. Gevraagd wordt verder naar de nieuwe wettelijke taak en in welke wetgeving 
deze wordt opgenomen. Ook informeren de leden van de VVD-fractie naar de invulling van de plannen 
en de verantwoordelijkheden van de betrokken ministers.  
 
De regering hecht aan zorgvuldigheid en daarom wordt er anderhalf jaar genomen voor de overgang 
naar de nieuwe situatie. Na de behandeling van de mediabrief van 17 juni 2011 in de Tweede Kamer is 
de Wereldomroep op 8 juli 2011 schriftelijk verzocht om uiterlijk 1 december 2011 een sociaal plan en 
een reorganisatieplan op te stellen. 
Het concept sociaal plan van de Wereldomroep ligt momenteel voor bij de leden van de vier 
aangesloten bonden (FNV Kunsten, Informatie en Media, CNV Dienstenbond, De Unie en de 
Nederlandse Vereniging van Journalisten). Na inachtneming van de instemmingstermijn verwacht ik 
spoedig een definitief sociaal plan te ontvangen.  
Op verzoek van de Wereldomroep is voor het opstellen van het reorganisatieplan uitstel verleend tot 1 
maart 2012.  
Vanwege het belang dat de regering hecht aan de zorgvuldigheid, wordt er regelmatig met de  
Wereldomroep overlegd over de voortgang van dit traject. Het jaar 2012 zal worden gebruikt voor de 
verdere implementatie van de voornemens, opdat de verantwoordelijkheid voor de organisatie per 1 
januari 2013 kan worden overgedragen aan de Minister van Buitenlandse Zaken. Gekozen is voor een 
taakuitoefening die gericht zal zijn op het voorzien in onafhankelijke informatie in landen met een 
informatieachterstand. Deze taak staat ook wel bekend als het ‘vrije woord’. De Wereldomroep werkt 
op dit moment aan een toekomstvisie die de basis zal zijn voor de toekomstige organisatie.  
 
Voor de Wereldomroep zal per 1 januari 2013 geen afzonderlijke wettelijke taak worden geformuleerd. 
De organisatie zal worden gesubsidieerd door de Minister van Buitenlandse Zaken.  
In 2012 is nog het volledige budget ten bedrage van 46,3 miljoen euro beschikbaar en draag ik de 
verantwoordelijkheid voor de Wereldomroep. Vanaf 1 januari 2013 is de Minister van Buitenlandse 
Zaken verantwoordelijk voor de Wereldomroep.  
 
 
De leden van de VVD-fractie en van de CDA-fractie vragen naar het sociaal plan voor de Wereldomroep 
en de dekking van de frictiekosten.  
 
Zoals hierboven is aangegeven in antwoord op vragen van de leden van de VVD-fractie, kan ik melden 
dat het concept sociaal plan van de Wereldomroep momenteel voor ligt bij de leden van de vier 
aangesloten bonden (FNV Kunsten, Informatie en Media, CNV Dienstenbond, De Unie en de 
Nederlandse Vereniging van Journalisten). Na inachtneming van de instemmingstermijn verwacht ik 
spoedig een definitief sociaal plan te ontvangen. Zodra dat het geval is, zal ik de Tweede Kamer een 
afschrift daarvan sturen. De Ministers van Onderwijs, Cultuur en Wetenschap en Buitenlandse Zaken 
hebben met elkaar afgesproken gezamenlijk bij te dragen aan de dekking van de frictiekosten.   
 
 

 5 
plaatsvinden. Bij een positie buiten de Mediawet geldt dat niet en heeft de Wereldomroep ook geen last 
van beperkingen die het mediawettelijke kader mee kan brengen. 
Voor de governance geldt dat deze ook goed is vorm te geven buiten de Mediawet. 
 
 
De leden van de CDA-fractie vragen de regering om een nadere toelichting op het budget voor de 
overblijvende taak van de Wereldomroep bij Buitenlandse Zaken voor de periode tot 2015 waarbij zij 
aantekenen dat er voldoende middelen voor de kerntaak beschikbaar moeten blijven. Ook vragen deze 
leden hoe dit budget zal worden aangewend. 
 
Het budget voor de Wereldomroep blijft in 2012 ongewijzigd. Vanaf 1 januari 2013 zal het budget 
7
maximaal 14 miljoen euro per jaar bedragen. De regering kan op dit moment nog niet aangeven hoe 
dit bedrag door de Wereldomroep wordt aangewend. De Wereldomroep doet eerst een voorstel voor de 
toekomstige taakuitoefening. Dit voorstel zal naar verwachting ook de basis vormen voor het 
gevraagde reorganisatieplan en de invulling van het toekomstige budget.  
 
 
De leden van de SP-fractie wijzen op de functie van de Wereldomroep bij calamiteiten die ook komt te 
vervallen.  
 
Voor Nederlanders in het buitenland blijft het mogelijk om zich te informeren door middel van BVN en 
de radio van de landelijke publieke omroep via het internet. Wat betreft de rol van de Wereldomroep bij 
calamiteiten illustreert de praktijk dat de samenwerking met andere EU-landen, ministeries, 
alarmcentrales, verzekeringen en reisorganisaties naar tevredenheid functioneert. Ook het 
persoonlijke contact door middel van nieuwe technologie (mobiele telefonie, satelliet en internet) 
maakt dat de dure korte golf als middel van communicatie bij calamiteiten nog maar nauwelijks een 
toegevoegde waarde biedt.  
 
 
De leden van de SP-fractie vragen of het sociaal plan dat aan de regering wordt voorgelegd, ook aan de 
Tweede Kamer zal worden voorgelegd. 
 
Het sociaal plan is een afspraak tussen de Wereldomroep en de vakbonden. De regering heeft van deze 
afspraak in concept kennis genomen maar is geen partij bij het sociaal plan. Zoals ik eerder op vragen 
van de leden van de VVD-fractie en de CDA-fractie heb aangegeven, zal ik een afschrift van het sociaal 
plan aan de Tweede Kamer sturen, zodra dat voorhanden is. 
De uitvoering van het plan krijgt in de loop van 2012 haar beslag en zal resulteren in de afbouw van de 
personele organisatie en in een frictiebijdrage van de Ministers van Onderwijs, Cultuur en Wetenschap  
en van Buitenlandse Zaken. Aan de Wereldomroep is gevraagd om voor 1 maart 2012 te komen met 
een gespecificeerde aanvraag voor de frictiekosten en een reorganisatieplan.  
 
 
De leden van de D66-fractie stellen een vraag over mogelijke inperking van de eigen 
verantwoordelijkheid van de Wereldomroep als maatschappelijke organisatie en de mogelijke 
inperking van deze verantwoordelijkheid als gevolg van de subsidierelatie met Buitenlandse Zaken. 
Deze leden vragen verder of de regering kan ingaan op de subsidierelatie.  
 
De eigen verantwoordelijkheid van de Wereldomroep zal worden gerespecteerd in de subsidierelatie 
tussen de Minister van Buitenlandse Zaken en de Wereldomroep. Die relatie zal worden vastgelegd in 
een subsidiebeschikking, waarover de Tweede Kamer te zijner tijd zal worden geïnformeerd. Voor de 
Wereldomroep zal het subsidiebeleidskader van het Ministerie van Buitenlandse Zaken gaan gelden.  
 
 
De leden van de D66-fractie vragen op basis van welke criteria het Ministerie van Buitenlandse Zaken 
bepaalt hoe hoog de subsidie voor een bepaalde periode zal zijn. 
                                                
7
 Brief van de Minister van Buitenlandse Zaken van 24 juni 2011 (Kamerstukken II 2010-2011, 32 827, nr. 25). 

 7 
Hoe het media-aanbod voor het Caribisch gebied vorm gaat krijgen en door wie het aanbod feitelijk 
verzorgd gaat worden, kan ik nog niet aangeven. Ik heb de raad van bestuur van de NPO gevraagd om 
in overleg met de Wereldomroep te komen met een voorstel. In dit verzoek is duidelijk aangegeven dat 
het voorstel zich zal moeten richten op het media-aanbod voor de overzeese delen van het Koninkrijk. 
Het gaat concreet om de BES-eilanden (Bonaire, Sint Eustatius en Saba) en de zelfstandige landen 
binnen het Koninkrijk (Aruba, Curaçao en Sint Maarten).  
 
Op dit moment voorziet de Wereldomroep in een aanbod voor het gehele Caribische gebied. De 
Caribische redactie, waar inclusief ondersteuning  rond de 20 mensen werken, kost momenteel circa 3 
miljoen euro. Als deel van de Wereldomroep komen de kosten van deze redactie ten laste van de 
mediabegroting.  
De voorgenomen toekomstige taak betreft het Nederlandstalig aanbod en dus niet aanbod in het 
Papiaments of andere talen. Voor de activiteiten die bij de landelijke publieke omroep worden 
gecontinueerd, zal het principe ‘personeel volgt werk’ gelden. Het gaat hier niet om een nieuwe 
wettelijke taak, omdat de activiteiten binnen de bestaande publieke media-opdracht vallen. 
Ik kan wel aangeven dat gezien de beperkte opdracht voor een mediavoorziening voor de voormalige 
Antillen, de financiering bescheiden van omvang zal zijn. De verantwoordelijkheid voor de bekostiging 
van deze voorziening komt te liggen bij de Minister van Onderwijs, Cultuur en Wetenschap. De kosten 
komen vanaf 2013 ten laste van de mediabegroting. 
  
De raad van bestuur van de NPO heeft mij al wel een eerste reactie gegeven, maar heeft nog geen 
uitgewerkt voorstel gedaan. Dit voorstel wordt nog dit jaar verwacht. De regering verwacht spoedig 
hierna per brief antwoord te kunnen geven op een aantal van de specifieke door de leden van 
verschillende fracties gestelde vragen.  
 
 
De leden van de CDA-fractie vragen met betrekking tot de vormgeving van de Nederlandstalige 
uitzendingen in het Caribisch gebied of dit een gezamenlijke uitzending van de diverse omroepen wordt 
of van een taakorganisatie. Verder vragen deze leden naar het aanbod in uren. 
 
De regering wil eerst het gevraagde voorstel van de raad van bestuur van de NPO afwachten. Dit 
voorstel wordt dit jaar verwacht. De regering zal spoedig hierna per brief antwoord geven op de 
gestelde vragen. 
 
 
De leden van de SP-fractie zetten vraagtekens bij de opmerking van de regering dat de benodigde 
informatie ook via andere kanalen is te verkrijgen en merken op dat in bepaalde gebieden de 
toegankelijkheid van internet en nieuwe media niet altijd is te garanderen. Zij vragen of de overheid 
met name in geval van grote crises hier geen verantwoordelijkheid heeft, en verder hoeveel budget er 
nodig is om deze taken te laten voortbestaan. 
 
Het in stand houden van de korte golf voor crisiscommunicatie kost alleen al vele miljoenen die naar 
het oordeel van de regering niet opwegen tegen de huidige betekenis van dit medium. Er zijn inmiddels 
als gevolg van de nieuwe technologische ontwikkelingen voldoende en goedkopere alternatieven. Van 
het handhaven van een calamiteitenfunctie bij de Wereldomroep is verder afgezien vanwege het 
resultaat van de samenwerking bij crises tussen overheden, ministeries, ambassades, alarmcentrales, 
medische hulpdiensten en reizigersorganisaties. Ter illustratie wordt gewezen op de hulp aan 
landgenoten bij de grote crises in 2010 en 2011. 
 
 
De leden van de D66-fractie vragen waarom de regering niet het gehele artikel 2.1, eerste lid, 
onderdeel b, van de Mediawet 2008 heeft geschrapt. Deze leden vragen verder of het media-aanbod 
voor het Caribische gebied niet gewoon onder onderdeel a van dat artikellid valt. 
 
De verklaring hiervoor is dat het verzorgen van media-aanbod voor Nederlanders in het buitenland een 
apart onderdeel blijft van de publieke mediaopdracht. Het verzorgen van media-aanbod voor het 
Caribische gebied valt niet onder onderdeel a van het eerste lid van artikel 2.1. Dat onderdeel heeft 

 9 
 
4. Wijzigingen in het hoofdstuk Stimuleringsfonds voor de pers 
 
De leden van de VVD-fractie wijzen op de veroudering van het medium geprinte bladen. Als het 
Stimuleringsfonds voor de pers alleen gericht is op geprinte media, verliest deze sector kansen om op 
internet te zorgen voor voldoende aanbod. Graag vernemen deze leden een reactie van de regering. 
 
Het Stimuleringsfonds voor de pers richt zich niet alleen op printmedia, maar kan ook steun bieden aan 
journalistieke producten die via het internet worden aangeboden. Deze mogelijkheid, waarover het 
fonds al bijna 10 jaar beschikt, past volledig in zijn doelstelling: het handhaven en bevorderen van de 
8
pluriformiteit van de pers, voor zover die van belang is voor de informatie en opinievorming. Het 
begrip ‘pers’ gaat hierbij verder dan de klassieke printmedia. Ook in het kader van de Tijdelijke 
subsidieregeling persinnovatie die gestart is in 2010 en doorloopt over 2011, heeft het fonds aan een 
flink aantal internetprojecten steun verleend. Op deze wijze stimuleert het fonds naar vermogen de 
journalistieke nieuws- en informatievoorziening, waarbij het internet een zeer belangrijke rol speelt.  
Klassieke printmedia hebben allemaal al (zeer) geruime tijd geleden de noodzaak ingezien om hun rol 
als leverancier van nieuws en informatie óók via het internet te vervullen. Het fonds kan hierbij steun 
bieden, uiteraard binnen de grenzen van zijn werkingssfeer en de beperkingen van zijn beschikbare 
budget.   
 
 
De leden van de VVD-fractie vragen de regering een toelichting te geven op de criteria die gelden bij het 
Stimuleringsfonds voor de pers. 
 
9
De criteria om voor steunverlening in aanmerking te komen staan opgesomd in de Mediawet. 
Het gaat om persorganen (in de ruime zin van het woord, dus hier worden ook internet-
informatieproducten toe gerekend) die voldoen aan de volgende voorwaarden: 
a. zij worden in Nederland uitgegeven en zijn bestemd voor het publiek in Nederland; 
b. zij bevatten in belangrijke mate nieuws, analyse, commentaar en achtergrondinformatie over 
een gevarieerd deel van de maatschappelijke actualiteit, mede in het belang van politieke 
meningsvorming; 
c. zij worden geredigeerd door een zelfstandige redactie op basis van een statuut waarin de 
redactionele identiteit is neergelegd; 
d. zij verschijnen regelmatig en tenminste maandelijks; 
e. zij zijn voor iedereen verkrijgbaar; 
f. zij worden verkrijgbaar gesteld tegen betaling; 
g. zij worden niet uitgegeven door of vanwege de overheid; en 
h. zij worden niet uitgegeven of verspreid in samenhang met het lidmaatschap, donateurschap of 
deelnemerschap van een vereniging, kerkgenootschap of andere organisatie. 
 
Deze criteria strekken ertoe dat de werkingssfeer van het fonds zich toespitst op die mediumtypen 
(print en internet) die een wezenlijke bijdrage leveren aan de informatie en opinievorming van het 
publiek in Nederland. Dat maakt deel uit van de kern van het mediabeleid van de Nederlandse 
overheid: het waarborgen van een onafhankelijk, gevarieerd en kwalitatief hoogwaardig media-
aanbod, dat toegankelijk en betaalbaar is voor alle lagen van de bevolking. 
Een ander belangrijk criterium bij steunverlening door het fonds is dat de aanvraag/het project moet 
passen binnen de doelstellingen van het fonds. Ook moet er een activiteitenplan worden overlegd dat 
uitzicht biedt op een rendabele exploitatie van het persorgaan (wederom: in ruime zin) binnen een 
redelijke periode. Ten slotte geldt de strikte regel dat steunverlening door het fonds altijd een tijdelijk 
karakter heeft. Dit laatste is belangrijk, omdat daarmee zelfs maar de schijn wordt vermeden dat het 
gesteunde persorgaan/project afhankelijk zou zijn van de overheid. 
 
 
                                                
8
 Artikel 8.3 van de Mediawet 2008. 
 
9
 Artikel 8.10 van de Mediawet 2008. 

 11
ons land. Tegelijkertijd benadrukt de regering dat in de praktijk een groot deel van de gratis bladen 
(denk aan het type advertentiebladen) niet zal voldoen aan de wettelijke eisen voor steunverlening door 
het fonds. 
 
 
5. Overige wijzigingen 
 
5.1. Omvang raad van bestuur en raad van toezicht van de NPO 
 
De leden van de VVD-fractie vragen of het lidmaatschap van de raad van toezicht van de NPO een 
bezoldigde functie is en aan welke criteria de leden van de raad van toezicht moeten voldoen. Indien 
een bestuurslid van een omroepvereniging deelneemt in een van de raden van de NPO, hoe verhoudt 
zich de bezoldiging hiervan tot de eigen taak bij de eigen omroep, zo vragen deze leden.  
 
De leden van de raad van toezicht van de NPO ontvangen geen bezoldiging, maar een vergoeding die 
door de minister wordt vastgesteld (artikel 2.6, vierde lid, van de  Mediawet 2008). Op grond van de 
Mediawet 2008 kunnen bestuursleden van omroepen geen lid zijn van een van de raden van de NPO, 
dus een samenloop zoals de leden van de VVD-fractie bedoelen doet zich niet voor.  
Voor het lidmaatschap van de raad van toezicht van de NPO is een uitgebreide openbare profielschets 
opgesteld die te vinden is op de site van de NPO. Het gaat daarbij om het volgende. Voor een goede 
balans binnen de raad van toezicht dient expertise op financieel, juridisch, media-inhoudelijk, human 
resource, bedrijfsmatig en algemeen bestuurlijk terrein aanwezig te zijn en wordt gestreefd naar een 
evenwichtige samenstelling wat betreft geslacht, leeftijd en afkomst. De leden van de raad van toezicht 
dienen te beschikken over strategisch denkvermogen, bestuurlijke kennis en ruime bestuurlijke 
ervaring, affiniteit met de media en de landelijke omroep, ervaring met maatschappelijke complexe 
vraagstukken en ondernemingsgeest. De leden zijn onpartijdig en onafhankelijk ten opzichte van 
publieke en commerciële omroepen en aanverwante bedrijven of organisaties zoals commerciële 
partijen, toeleveranciers, organisaties uit de culturele sector, de productie- en distributiesector, de 
overheid en de politiek. De leden hebben een hbo- of academische opleiding en ruime werkervaring in 
hun expertisegebied. Zij dienen verder een brede maatschappelijke kijk te hebben, gevoel voor 
relevante ontwikkelingen in de samenleving, analytisch vermogen en voldoende ervaring om op 
strategisch niveau te kunnen opereren. De leden zijn open, mensgericht, collegiaal en sociaal 
ingesteld, werken goed samen en hebben oog voor de human resource-aspecten binnen de organisatie. 
Ze zijn motiverend en vertrouwenwekkend. De leden opereren in het belang van de gehele landelijke 
publieke omroep, maar met voldoende inzicht en gevoel voor de belangen en achtergronden van de 
samenstellende delen en de maatschappelijke context waarin de publieke omroep opereert. Voor de 
voorzitter geldt specifiek dat hij een bruggenbouwer is, een rechte rug heeft, zeer goed kan 
onderhandelen, gezag uitstraalt en daadkrachtig, slagvaardig en dynamisch is. Verder is hij een 
charismatische persoonlijkheid die communicatief sterk is en in staat is om op elk niveau te 
communiceren. Het hebben van bestuurlijke ervaring als bestuurslid of commissaris bij grote 
bedrijven of publieke organisaties, bij voorkeur als voorzitter, en strategisch inzicht is noodzakelijk.  
 
 
5.2. Regeling eindafrekening kerkgenootschappen en genootschappen op geestelijke grondslag 
 
De leden van de VVD-fractie vragen waarom de regering de 2.42-omroepen onder de 
uittredingsregeling laat vallen. Waar kunnen deze omroepen naar uittreden en ziet de regering meer 
mogelijkheden dan fuseren met een omroepvereniging of zichzelf opheffen, zo vragen deze leden. 
 
De 2.42-omroepen ontvangen publieke financiering voor het verzorgen van publieke programma’s. Zij 
doen dat op basis van een aanwijzing. Het kan zijn dat een 2.42-omroep verdwijnt, omdat hij zijn 
aanwijzing verliest door intrekking, geen nieuwe aanwijzing meer wil aanvragen of zichzelf opheft (om 
welke reden dan ook). In dat geval moet zeker gesteld worden dat het nog aanwezige publieke geld dat 
bestemd is voor de verzorging van programma’s, de geproduceerde publieke programma’s en daarmee 
verband houden merken en rechten beschikbaar blijven voor de landelijke publieke omroep. In zoverre 
verkeren de 2.42-omroepen in dezelfde positie als de omroepverenigingen. 
  
 

 13
De regering wil voor deze visie allereerst verwijzen naar de mediabrief van 17 juni 2011, waarin het 
bovenstaande in grote lijnen is neergelegd. Deze visie wordt uitgewerkt in het wetsvoorstel betreffende 
de modernisering van de publieke omroep, dat na het zomerreces van 2012 aan de Tweede Kamer zal 
worden aangeboden. Kort gezegd wordt de positie van de omroepverenigingen daarin als volgt 
geregeld.  
 
Omroepverenigingen met leden blijven het hart vormen van het publieke omroepbestel. 
Omroepverenigingen die een maatschappelijke stroming vertegenwoordigen, blijven ook een 
mediawettelijke positie houden. Deze omroepverenigingen zullen in de toekomst echter niet meer elk 
een eigen organisatie voor de productie van programma’s hebben. Het aantal omroepverenigingen is 
de afgelopen jaren dusdanig gegroeid dat dit ten koste is gegaan van de efficiëntie en bestuurbaarheid 
van de organisatie van de landelijke publieke omroep als geheel. Door vergaande integratie en 
samenwerking van omroeporganisaties die elkaar kunnen vinden, bijvoorbeeld op basis van verwante 
missies, kan de landelijke publieke omroep enerzijds de unieke maatschappelijke inbedding door 
omroepverenigingen met leden behouden en is hij anderzijds in staat om efficiënt en doelmatig te 
opereren. In het geval dat bestaande omroepverenigingen hun organisaties bundelen, wordt deze 
nieuwe omroeporganisatie de erkenninghouder met bijbehorende rechten op budget en zendtijd. Deze 
omroeporganisatie is ook degene die operationeel verantwoordelijk is. De bestuurlijke verhoudingen 
tussen de erkenninghouder en de omroepverenigingen die in deze organisatie vertegenwoordigd zijn, 
dienen helder en transparant te zijn en conform de principes van goed bestuur te worden geregeld. 
Deze gebundelde omroeporganisatie zal op gelijke wijze worden beoordeeld als de zelfstandig gebleven 
omroepverenigingen die nog een erkenning ontvangen. Hierin zullen geen substantiële veranderingen 
plaatsvinden ten opzichte van de huidige situatie. Het ledental van een omroeporganisatie is de basis 
voor het verkrijgen van de erkenning, alsmede voor de verdeling van het mediabudget.  
 
Voor de omroepverenigingen die onder een gefuseerde omroeporganisatie blijven bestaan, zullen 
enkele aparte bepalingen in de Mediawet worden opgenomen. De nadere uitwerking van deze 
voornemens wordt opgenomen in het eerdergenoemde wetsvoorstel betreffende de modernisering van 
de publieke omroep.  
De onderdelen in dit wetsvoorstel die te maken hebben met het vormgeven van een betekenisvoller 
lidmaatschap, hebben ook op zichzelf waarde en kunnen ook als zodanig beschouwd worden, is de 
overtuiging van de regering. Het verhogen van de omroepcontributie voor de omroepverenigingen 
staat in die zin ook op afstand van de organisatie van de publieke omroep als geheel, waarop het 
komende wetsvoorstel ziet. Ditzelfde geldt voor de maatregelen die zien op de ledenwerving.  
 
 
De leden van de PvdA-fractie vragen de regering of er onderzoek is gedaan naar de effecten die een 
verhoging van de minimumcontributie voor omroepverenigingen zal hebben op de ledentallen. Zo niet, 
is de regering bereid om onderzoek te laten doen naar het te verwachten effect op de ledenaantallen, 
willen deze leden weten. Deze leden vragen verder of er wat dat betreft grote verschillen tussen de 
verschillende omroepverenigingen zijn. Dreigt de balans nu niet verstoord te raken tussen enerzijds de 
omroepen met een relatief brede, gematigde achterban en anderzijds enkele omroepen met een 
achterban en missie die meer gekarakteriseerd kunnen worden als niche of bijzondere uitersten van de 
Nederlandse samenleving, zo vragen deze leden. Ten slotte vragen deze leden of niet het risico bestaat 
van onbalans in het bestel doordat mogelijk juist leden van meer excentrieke omroepen bereid zijn 
hogere contributies te betalen, terwijl leden van meer gematigde, bredere omroepen die bereidheid 
minder hebben.  
 
De regering verwacht niet dat een verhoging van de minimumcontributie grote effecten zal hebben op 
de ledentallen. De omroepcontributie blijft ook na de voorgestelde verhoging betaalbaar voor alle lagen 
van de bevolking. De regering is dan ook niet bang voor de door de leden van de PvdA-fractie 
gesuggereerde onbalans. Het is aan de omroepverenigingen zelf om wegen te bouwen waarlangs de 
respectievelijke leden gevonden en aangesproken worden. Die zullen inderdaad voor de onderlinge 
omroepen verschillend zijn. Maar de hoogte van de contributie zal voor geen van hen een obstakel 
vormen. Wellicht dat alleen jongeren moeite hebben met de contributieverhoging. Daarom is er voor 
hen een jeugdlidmaatschap vastgesteld van € 7,50.  
 

 15
lidmaatschap van een omroepvereniging niet langer op een koopje kan, maar echt betekenisvol moet 
zijn, en tegen een marktconform bedrag. Wel heb ik besloten de verhoging van de omroepcontributie 
pas na de ledenpeiling van 2014 van kracht te laten worden. Dat geeft de bestaande omroepen en hun 
leden rust om in een geleidelijk tempo toe te werken naar de verhoging.  
 
 
De leden van de PvdA-fractie vragen of de regering vindt dat het lid worden van een maatschappelijke 
organisatie met als doel invloed uit te oefenen op maatschappelijke activiteiten vooral onder jongere 
generaties niet langer een vanzelfsprekendheid is zoals het dat vroeger ten tijde van de verzuiling was. 
Deze leden vragen verder of de regering kan schetsen hoe de afgelopen vijftig jaar de 
lidmaatschapsaantallen, en dan liefst in het bijzonder de aantallen leden onder de 30, zich hebben 
ontwikkeld van bijvoorbeeld politieke organisaties. Welke conclusies trekt de regering uit die 
ontwikkeling over de vanzelfsprekendheid van het lidmaatschap als maatschappelijke betrokkenheid, 
zo  vragen deze leden.  
 
In de afgelopen dertig jaar, sinds 1982, hebben de ledentallen van politieke partijen zich als volgt 
ontwikkeld. In 1982 waren er circa 440.000 mensen lid van een politieke partij; het verloop sinds de 
23
jaren negentig staat in onderstaande grafiek . Na een terugloop in de jaren tachtig en negentig liepen 
de ledentallen begin 2000 verder terug, tot rond de 290.000 in 2001. Daarna herstelde het ledenpeil 
zich echter, naar 310.000 leden in 2003 en bijna 320.000 leden in 2011. De laatste tien jaar is er dus 
sprake van een stijgende lijn. De beschikbare cijfers over de ledenontwikkeling van politieke partijen in 
de laatste jaren zijn niet uitgesplitst naar leeftijd. De regering kan dan ook geen specifieke conclusie 
verbinden aan deze getallen voor de leeftijdscategorie tot dertig jaar. 
Ook het totale ledental van de omroepverenigingen is de afgelopen jaren toegenomen, van circa 3,3 
miljoen leden in 2004 naar circa 3,7 miljoen leden in 2009. In dit perspectief is er naar de mening van 
de regering dan ook geen aanleiding om de vanzelfsprekendheid van het lidmaatschap nu in twijfel te 
trekken. 
 
Zoals ik eerder op vragen van de leden van de PvdA-fractie heb aangegeven, heb ik besloten de 
verscherpte regelgeving rond de ledenwerving pas na de ledenpeiling van 2014 van kracht te laten 
worden, evenals de verhoging van de omroepcontributie. Voor de redengeving van dat besluit verwijs ik 
naar het antwoord op die vragen. 
 
 
 
 
De leden van de PvdA-fractie vragen of het eigenlijk wel te verwachten is dat een groot deel van de 
Nederlandse bevolking nog steeds lid wil worden van een omroepvereniging als daar geen financieel 
voordeel meer tegenover mag staan.  
 
                                                
23
 bron: Documentatiecentrum Nederlandse Politieke Partijen. 

 17
 
De prognose is dat de algemene mediareserve eind 2011 circa € 70 miljoen bedraagt. Ten behoeve van 
bijdragen voor frictiekosten zal de algemene mediareserve de komende jaren worden verhoogd door de 
toevoeging van de indexering voor 2012. De Minister van Onderwijs, Cultuur en Wetenschap beschikt 
over de algemene mediareserve en alleen hij kan uitkeringen doen uit de mediareserve. In artikel 2.166 
van de Mediawet 2008 wordt de bestemming van de algemene mediareserve aangegeven: (a) de 
financiering van de door het Commissariaat voor de Media (verder: Commissariaat) aan te houden 
rekening-courantverhouding voor de betalingen ter uitvoering van de Mediawet, (b) de opvang van 
dalende inkomsten van de Ster en (c) bijdragen in de reorganisatiekosten als gevolg van 
overheidsbesluiten. 
 
 
De leden van de PvdA-fractie zijn van mening dat de bepalingen over de minimale rijksmediabijdrage 
weinig voorstellen. Deze leden vragen of de regering onderschrijft dat de grote onzekerheid voor 
publieke media-instellingen kwetsbaar is voor de onafhankelijkheid van die instellingen. Deze leden 
vragen voorts of de regering bereid is de mogelijkheid te onderzoeken van langjarige financiële 
zekerheid die niet door regering en parlement jaarlijks kan worden bijgesteld. Zij denken daarbij 
bijvoorbeeld aan vastlegging van een minimale financiering in de concessieovereenkomst die de 
minister met de landelijke publieke omroep sluit. Hoe kijkt de regering tegen dergelijke constructies 
aan, zo willen deze leden weten.  
 
De inhoudelijke onafhankelijkheid van de publieke media-instellingen is gewaarborgd in de Mediawet. 
Zo is in diverse artikelen van de wet bepaald dat publieke media-instellingen onafhankelijk zijn van 
overheid en private financiers (zie bijvoorbeeld artikel 2.1, tweede lid, en artikel 2.88, eerste lid, van 
de Mediawet 2008). Dat betekent dat de publieke omroep, ook bij bezuinigingen, zelf de inhoudelijke 
programmatische afwegingen maakt en dat de overheid in het kader van de bekostiging geen 
voorwaarden kan stellen die de inhoudelijke verantwoordelijkheid van de publieke media-instellingen 
doorkruisen. Ook in de bekostigingsaanspraak (artikel 2.143, eerste lid, van de Mediawet 2008) is de 
onafhankelijke taakuitvoering van de publieke media-instellingen vastgelegd. De procedures voor  
toekennen en verantwoorden van de financiële bijdragen en het onafhankelijk toezicht daarop door het 
Commissariaat waarborgen de onafhankelijkheid van de publieke omroep.  
 
Het vastleggen van een minimale rijksmediabijdrage in een wettelijke bepaling biedt het hoogste 
niveau van zekerheid dat de overheid kan geven. Een prestatieovereenkomst - ik neem aan dat de leden 
van de PvdA-fractie daarop doelen - kan niet meer financiële zekerheid geven, want ook een 
prestatieovereenkomst kan of moet zelfs tussentijds gewijzigd worden wanneer het door de 
begrotingswetgever vastgestelde kader dat noodzakelijk maakt. Immers, prestatieafspraken worden 
altijd gemaakt binnen het door de begrotingswetgever bepaalde kader. Afspraken voorzien dan ook 
altijd in de mogelijkheid van wijziging, als het financiële kader dat noodzakelijk maakt. Het budgetrecht 
van het parlement gaat boven prestatieafspraken.  
 
 
De leden van de PvdA-fractie vragen of de regering nog andere mogelijkheden ziet voor de publieke 
omroep om onafhankelijke inkomstenstromen te genereren en hoe de regering wat dat betreft aankijkt 
tegen de mogelijkheid om (auteursrechtelijke) vergoedingen te vragen van kabelexploitanten. 
 
De publieke omroep kan auteursrechtelijke vergoedingen aan kabelexploitanten vragen voor zover de 
omroep de rechten op een productie heeft en in de praktijk gebeurt dit ook. De regering acht het 
logisch en marktconform dat de publieke omroep een rechtenvergoeding vraagt aan exploitanten die 
omzet generen met de exploitatie van door hen geproduceerde content. 
 
 
De leden van de PvdA-fractie vragen of de regering het met hen eens is dat het ongehoord is om van 
kijkers en luisteraars  geld te vragen voor de uitzendingen van de algemene radio- en televisiekanalen 
of voor het terugkijken of -luisteren van eerder uitgezonden programma’s via internet. Verder stellen 
zij vragen over de opstelling van collectief beheerorganisaties bij het verlenen van toestemming voor 
de distributie van programma’s via internet en over het wettelijk vastleggen van het actual audience 
principe. 

 19
 
II. ARTIKELSGEWIJS 
 
Artikel I 
 
Onderdelen J, K en AA (artikelen 2.26, 2.32 en 2.137) 
 
De leden van de PvdA-fractie stellen diverse vragen over het verstrekken van voordelen aan leden van 
de omroepverenigingen naar aanleiding van het voorgesteld artikel 2.137, tweede lid. Klopt het dat 
omroepverenigingen nog steeds voordelen aan leden mogen verstrekken, als dat maar niet in het kader 
van ledenwerving gebeurt, en dat een korting op de omroepgids ter hoogte van verenigingscontributie 
mogelijk blijft, zo vragen zij. Deze leden vragen of dat niet een enorme bevoordeling is van 
omroepverenigingen die een omroepgids hebben, of dit omroepverenigingen zonder gids niet dwingt 
om cadeaus en kortingen te geven en of er op die manier niet meer verenigingsgeld op gaat aan 
kortingen en cadeaus. De leden van de PvdA-fractie vragen verder of de regering heeft gedacht aan de 
mogelijkheden dat omroepverenigingen cadeautjes verstrekken aan niet-leden. 
 
Serieus lidmaatschap van een omroepvereniging betekent dat lid worden ingegeven moet zijn door 
inhoudelijke motieven: betrokkenheid bij de identiteit of het media-aanbod van een omroepvereniging 
en niet uit oogpunt van financiële voordelen. Tegelijkertijd moet het echter mogelijk zijn voor 
omroepen om, op bescheiden schaal, voordelen aan te bieden aan hun bestaande leden. 
Omroepverenigingen moeten leden ook iets kunnen bieden om hen te betrekken bij de vereniging. 
Omroepverenigingen mogen daarom op geld waardeerbare voordelen geven aan hun leden, maar 
daarvoor gelden nu ook al beperkingen op basis van richtlijnen van het Commissariaat. Zo moeten de 
voordelen een relatie hebben met de identiteit van de omroepvereniging of de programma’s. Verder 
moeten de voordelen bescheiden van aard zijn en in redelijke verhouding staan tot de hoogte van de 
contributie en de duur van het lidmaatschap.  
Uit artikel 2.137, eerste lid, van de Mediawet 2008 volgt dat omroepverenigingen alleen voordelen 
mogen verstrekken aan leden binnen de regels die het Commissariaat stelt. Het is omroepverenigingen 
dus niet toegestaan om voordelen te verstrekken aan niet-leden. Verder geldt dat alle netto inkomsten 
van omroepverenigingen zijn bestemd voor de programmering (artikel 2.135, eerste lid, van de 
Mediawet 2008). De wet maakt slechts een uitzondering voor verenigingsactiviteiten (artikel 2.136 van 
de Mediawet 2008). Het verstrekken van voordelen aan niet-leden valt niet onder 
verenigingsactiviteiten. Geld dat daar aan besteed wordt, is dus onrechtmatig uitgegeven en kan 
worden teruggevorderd (artikel 2.177 van de Mediawet 2008). Dit is dus al geregeld en vandaar dat de 
formulering van artikel 2.137, tweede lid, zo luidt als voorgesteld. 
 
 
Onderdeel CC 
 
De leden van de VVD-fractie vragen of er ten aanzien van de eindafrekening een beroepsmogelijkheid 
voor de aanvrager bestaat. 
 
Het antwoord luidt bevestigend. Op basis van de eindafrekening stelt het Commissariaat vast of en zo 
ja hoeveel er moet worden terugbetaald. Die vaststelling is een besluit waartegen bezwaar en beroep 
open staat. 
 
 
Onderdeel EE (artikel 2.144)  
 
De leden van de VVD-fractie vragen om een nadere toelichting op het genoemde bedrag bij onderdeel f, 
te weten de verlaging van de regionale omroep met 47,592 miljoen euro.  
 
In 2006 is de financiering van de regionale omroepen overgeheveld van het Rijk naar de provincies. 
Daarvoor is de wettelijke minimale rijksmediabijdrage verlaagd. De middelen zijn overgeboekt vanuit 
de mediabegroting naar het Provinciefonds. Hiervan wordt in de toelichting op de Mediawet 2008 nog 
steeds melding gemaakt in het kader van de historische mutaties die op het startbedrag van 1998 
hebben plaatsgevonden. 

 21
 
Onderdeel DDD (artikel 7.21) 
 
De leden van de PVV-fractie vragen of het voorgestelde artikel 7.21 gebaseerd is op de veronderstelling 
dat concentratie een negatief effect heeft op de pluriformiteit en dus voorkomen dient te worden. Zij 
vragen of dit artikel feitelijk een terugkeer betekent naar een element uit de ingetrokken Tijdelijke wet 
mediaconcentraties (Twm). Zij verwijzen naar de toelichting op de intrekking van de Twm en vragen of 
de regering daarmee bedoelde te erkennen dat een relatie tussen eigendomsverhoudingen en 
pluriformiteit ontbreekt. Ten slotte vragen zij of het verrichten van een jaarlijks kostbaar onderzoek 
door het Commissariaat naar een relatie die niet is vastgesteld, niet overbodig en onwenselijk is. 
 
Artikel 7.21 biedt een wettelijke basis aan de taak van het Commissariaat om jaarlijks zijn 
mediamonitor uit te brengen, die aandacht besteedt aan de ontwikkelingen op de nationale en 
internationale mediamarkten, de ontwikkelingen rond de voornaamste Nederlandse mediabedrijven en 
een overzicht biedt van de relevante regelgeving, zowel nationaal als internationaal. Deze monitoring 
betekent géén terugkeer naar een wettelijke regelgeving voor mediaconcentraties. De regering vindt 
het van belang dat het Commissariaat zijn monitoring voortzet, omdat een goed zicht op de feitelijke 
ontwikkelingen binnen en tussen mediamarkten en mediabedrijven van belang is voor de pluriformiteit 
en onafhankelijkheid van onze informatievoorziening.  
 
Dit monitoren van mediaconcentraties is alweer 10 jaar geleden gestart uit politieke en 
maatschappelijke zorg over mogelijk schadelijke gevolgen van zulke concentraties voor de 
pluriformiteit en onafhankelijkheid van de nieuws- en informatievoorziening. Die zorg is bepaald niet 
uniek voor Nederland: een groot aantal Europese landen houdt dit soort ontwikkelingen op hun 
mediamarkten in de gaten en in diverse landen bestaat er - naast het generieke toezicht op 
voorgenomen concentraties - ook specifieke wetgeving, net zoals wij tot voor kort hadden met de 
Tijdelijke wet mediaconcentraties. Onlangs heeft de Europese Commissie een High-level Group in het 
leven geroepen met als opdracht te komen met aanbevelingen ter bescherming en stimulering van 
26
persvrijheid en pluralisme binnen de mediasector. Ook op Europees niveau beziet men al jarenlang 
met zorg de concentraties binnen en tussen de diverse mediamarkten, zowel nationaal als in een 
grensoverschrijdende context. 
 
De kosten die het Commissariaat maakt voor deze monitoring en de jaarlijkse rapportage, zijn tamelijk 
bescheiden: in 2012 staat daarvoor € 258.000 op zijn begroting. De regering acht deze uitgave 
verantwoord, gelet op het belang dat gemoeid is met een betrouwbare en continue monitoring van deze 
ontwikkelingen. 
 
 
Onderdeel FFF (artikel 8.4) 
 
De leden van de VVD-fractie achten een maximum aantal bestuursleden voor het Stimuleringsfonds 
voor de pers nog aan de hoge kant. Zij vragen of de regering kan toelichten waarom zij voor een 
maximum van zes leden heeft gekozen. 
 
De huidige Mediawet bepaalt dat het bestuur van het fonds bestaat uit zeven personen: een voorzitter 
en zes andere leden. Het onderhavige wetsvoorstel leidt ertoe dat het bestuur zal bestaan uit een 
voorzitter en ten hoogste zes andere leden. Dit opent de mogelijkheid om het bestuur te verkleinen.  
Overigens heeft de regering aangekondigd te zullen komen met een voorstel voor samenvoeging van de 
twee mediafondsen: het Stimuleringsfonds voor de pers en het Stimuleringsfonds Nederlandse 
culturele mediaproducties. In haar voorstel zal de regering ook ingaan op het bestuursmodel van die 
nieuwe entiteit, inclusief de omvang van het bestuur. 
Onlangs is het functioneren van het Stimuleringsfonds voor de pers voor de periode 2006 tot en met  
 
 
                                                
26
 Persbericht van de Europese Commissie, 11 oktober 2011. 

