> Retouradres Postbus 20011 2500 EA  Den Haag
Koninkrijksrelaties
Financieel Economische
de Voorzitter van de Tweede Kamer der Staten-Generaal
Verhoudingen
Postbus 20018
2500 EA  DEN HAAG
Postbus 20011
2500 EA  Den Haag
www.rijksoverheid.nl
Contactpersoon
drs. J.H.T. Bandsma 
T (070) 426 8195
jan.bandsma@minbzk.nl
Kenmerk
2012-0000209218
Datum 18 april 2012
Valero raffinaderij op Aruba
In uw brief van 29 maart jl. (kenmerk 2012Z06397/2012D13886) verzoekt u het kabinet om nadere 
informatie te verstrekken met betrekking tot de Valero raffinaderij op Aruba. Hierbij reageer ik mede 
namens de minister van EL&I op uw brief.
De raffinaderij op Aruba is sinds 2004 in handen van het Amerikaanse bedrijf Valero en verkeert sinds 
enkele jaren in zwaar weer door aanhoudende verliezen als gevolg van de economische crisis en 
ongunstige omstandigheden op de wereldwijde raffinagemarkt. Valero besloot daarop in 2009 de 
raffinaderij stil te leggen en te verkopen. Door inspanningen van de regering van Aruba hervatte de 
raffinaderij eind 2010 weer de productie. Door de negatieve bedrijfsresultaten bleef de wens van Valero 
om de raffinaderij af te stoten echter aanhouden. Overigens is de raffinaderij in Aruba niet de enige 
faciliteit die in moeilijkheden is. Valero meldt dat ook op andere locaties in het Caribisch gebied de 
winstgevendheid onder druk staat. 
De afgelopen maanden heeft de regering van Aruba, gesteund door Nederland, grote inspanningen 
verricht om een geschikte overnamepartner te vinden. Er zijn gesprekken gevoerd met verschillende 
overheden en bedrijven wereldwijd. Tot nu toe heeft dat nog niet tot het gewenste resultaat geleid, 
waardoor nu door Valero opnieuw tot stillegging van de raffinaderij is besloten. Op het moment dat dit 
bekend werd heb ik direct contact gezocht met minister-president Eman om verdere steun vanuit 
Nederland aan te bieden.
Valero heeft aangekondigd dat de huidige werknemers vooralsnog in dienst blijven van de raffinaderij. 
De regering van Aruba heeft aangegeven zich te zullen inspannen om de werknemers aan het werk te 
houden, indien mogelijk bij de raffinaderij. Tevens werkt de regering van Aruba aan een verdere 
verbreding van de economie om het op die manier minder kwetsbaar te maken. Naast het toerisme is 
de olieraffinage de grootste bedrijfstak op Aruba. Minister President Eman heeft geopperd binnen de 
overheid te zullen zoeken naar plekken waar personeel van Valero aan de slag zou kunnen, mocht de 
raffinaderij inderdaad definitief moeten sluiten. Ook heeft hij bedrijven in Aruba opgeroepen het 
personeel van Valero een kans te geven om bij hen aan de slag te gaan. 
Nederland is voortdurend met Aruba in contact over de raffinaderij en ondersteunt met advies en door 
gebruikmaking van het Nederlandse diplomatieke netwerk. Zoals ik in mijn brief van 16 maart (33 000-
IV-66) heb aangegeven zal Nederland advies en bijstand blijven bieden bij de pogingen de raffinaderij 
voor Aruba te behouden. Ook bij definitieve sluiting of doorstart in een andere vorm staat Nederland 
klaar om door middel van advies te ondersteunen, ook waar het gaat om de sociaaleconomische 
problematiek die sluiting met zich mee zou brengen.
 Pagina 1 van 2

