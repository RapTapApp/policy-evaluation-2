 
 Beleidsvisie collecties uit een koloniale context 
 
Inleiding....................................................................................................................................... 2 
Visie op koloniale collecties ....................................................................................................... 3 
Cultuurgoederen uit een koloniale context ................................................................................... 3 
Meerstemmig perspectief op de koloniale geschiedenis................................................................. 3 
Beleidskader voor de omgang met koloniale collecties .................................................................. 3 
Het beleidskader ......................................................................................................................... 4 
Herstel van onrecht uit het verleden. ........................................................................................... 4 
1: Cultuurgoederen die onvrijwillig zijn weggenomen uit een voormalige Nederlandse kolonie ...... 4 
2: Cultuurgoederen met een bijzondere betekenis voor het herkomstland .................................... 5 
3. Cultuurgoederen afkomstig uit voormalige koloniën van andere mogendheden ......................... 5 
Menselijke resten......................................................................................................................... 6 
Behandeling van verzoeken ....................................................................................................... 6 
Een verzoek van het land van herkomst....................................................................................... 6 
De beoordeling van een verzoek .................................................................................................. 7 
De herkomst van een object ........................................................................................................ 8 
Besluit en vervreemding .............................................................................................................. 8 
Andere eigenaren ........................................................................................................................ 9 
Samenwerking rond koloniale collecties................................................................................... 9 
Structureel herkomstonderzoek ................................................................................................... 9 
Verdere samenwerking met landen van herkomst ...................................................................... 11 
Samenwerking in Europa ........................................................................................................... 12 
Acties.......................................................................................................................................... 12 
Slotwoord................................................................................................................................... 12 
Bijlage – de aanbevelingen van de adviescommissie .................................................................... 14 
 
  
1 
 

 
Visie op koloniale collecties 
Hieronder definieer ik de verschillende collecties en zet ik mijn visie uiteen op de culturele betekenis 
ervan en de omgang ermee. 
Cultuurgoederen uit een koloniale context 
Nederland had vanaf de zeventiende eeuw handelsposten en koloniën in Azië, Afrika en Noord - en 
Zuid-Amerika, en voerde vanaf de negentiende eeuw direct bestuur over Suriname, de Caribische 
eilanden en grote delen van Indonesië. Dit koloniale systeem heeft eeuwenlang de verhoudingen 
tussen Nederland en veel overzeese gebieden en culturen bepaald. Het proces van dekolonisatie 
kwam in de Nederlandse koloniën in de loop van de twintigste eeuw op gang en werd gekenmerkt 
door de afwisseling van geweld en diplomatie.  
 
Tot op de dag van vandaag heeft deze koloniale tijd zijn sporen nagelaten in instituties, in taal, in 
familiegeschiedenissen, rituelen en gebruiken die bepalend zijn voor ieders culturele identiteit, zowel 
collectief als individueel. Ook is de koloniale tijd terug te zien in monumenten, archieven en de 
publieke collecties van culturele instellingen. Vele culturele, historische en religieuze objecten zijn in 
de loop van de tijd uit deze gebieden, met name Indonesië, meegenomen en in de Nederlandse musea 
terecht gekomen. In deze beleidsvisie concentreer ik mij op de omgang met cultuurgoederen met het 
besef dat deze onderdeel zijn van een veel breder verhaal van ons koloniale verleden. Ik doel meer 
specifiek op uiteenlopende objecten uit een koloniale context: cultuurgoederen die verworven zijn in 
een context van Europees koloniaal gezag. Namens de Staat draag ik de verantwoordelijkheid voor de 
cultuurgoederen uit een koloniale context, waar de Staat eigenaar van is.  
Meerstemmig perspectief op de koloniale geschiedenis  
Het koloniaal verleden is een onderwerp dat vele mensen nog dagelijks persoonlijk raakt. Ik vind het, 
ten eerste, belangrijk dat de koloniale collecties toegankelijk zijn en vanuit verschillende 
perspectieven de daaraan verbonden verhalen vertellen. Dit draagt bij aan de zichtbaarheid en 
bekendheid van onze koloniale geschiedenis. Ik waardeer het dat musea in toenemende mate actief 
en inventief zijn bij het presenteren van het Nederlandse koloniale verleden, zoals bij De Grote 
Suriname Tentoonstelling in de Nieuwe Kerk in Amsterdam in 2019/2020, in Museum Bronbeek in 
Arnhem of binnenkort bij de tentoonstelling Slavernij in het Rijksmuseum in 2021. Ik denk hierbij ook 
aan het samenwerkingsverband Musea bekennen kleur, waarin erfgoedinstellingen zich verenigen in 
hun streven om diversiteit en inclusie te verankeren in de erfgoedsector. Ik besef dat het vergroten 
van de zichtbaarheid en bekendheid van onze koloniale geschiedenis ook een pijnlijke confrontatie 
met het onrecht uit ons verleden betekent. Dit gaat niet alleen over geschiedenis, het raakt ook de 
mensen en gemeenschappen van vandaag en morgen. Confrontatie met objecten uit de koloniale tijd 
refereert aan het onrecht dat zich soms nog dagelijks laat navoelen.  
Beleidskader voor de omgang met koloniale collecties 
Naast de toegankelijkheid vind ik, ten tweede, een zorgvuldige omgang met koloniale cultuurgoederen 
essentieel. Hierbij presenteer ik u daarom het beleidskader voor de omgang met koloniale collecties. 
Ik baseer me daarbij op het uitgebreide en gedegen advies van de Commissie Nationaal Kader 
Koloniale Collecties, die rekening heeft gehouden met de nationale en internationale juridische 
context en de ethische codes van maatschappelijke organisaties, zoals de internationale 
museumorganisatie ICOM. Daarnaast sluit ik met dit kader aan bij een brede internationale 
ontwikkeling: de sterke roep vanuit landen van herkomst en diasporagemeenschappen om teruggave 
3 
 

 
Koninkrijk. Ik ben, conform aanbeveling 4 en 5, bereid over te gaan tot een onvoorwaardelijke 
teruggave van een dergelijk cultuurgoed in het bezit van het Rijk aan deze landen. Met het oog op het 
herstel van onrecht zijn namelijk aanvullende voorwaarden of afwegingen tegen andere belangen bij 
de beoordeling van een verzoek tot teruggave niet opportuun. Teruggave gebeurt vanzelfsprekend 
alleen voor zover het land van herkomst deze teruggave ook wenst. Gelijktijdig ga ik met deze landen 
in gesprek over het belang van brede toegankelijkheid en duurzaam beheer en behoud van 
cultuurgoederen.  
 
2: Cultuurgoederen met een bijzondere betekenis voor het herkomstland  
De tweede categorie bestaat uit objecten in rijksbezit waarvan de herkomstgeschiedenis niet kan 
worden vastgesteld of niet wijst op onvrijwillig bezitsverlies, maar die van bijzondere betekenis zijn 
voor het herkomstland. Ik ben, conform aanbeveling 6 van de Commissie, voornemens ook de 
teruggave van dergelijke cultuurgoederen in overweging te nemen. Dit voor zover deze objecten een 
speciaal cultureel, historisch of religieus belang vertegenwoordigen voor het land van herkomst. 
Hierbij zal wel een belangenafweging worden gemaakt. Mijn overwegingen hierbij zijn de volgende.  
 
Gezien de aard en complexiteit van onze koloniale geschiedenis zullen bronnen en archieven vaak 
onvolledig en moeilijk op te sporen zijn. Het is dan ook niet realistisch dat voor alle cultuurgoederen 
een sluitende herkomstgeschiedenis zal worden vastgesteld, en in het verlengde daarvan dus ook niet 
of het bewuste object daadwerkelijk onvrijwillig is verloren. Door de koloniale geschiedenis zijn 
sommige objecten van speciaal cultureel, historisch of religieus belang echter in de rijkscollectie 
terechtgekomen, terwijl deze objecten in sommige gevallen beter tot hun recht zouden komen in het 
land van herkomst. Het zou onwenselijk zijn als gebrek aan historische bronnen eventuele teruggave 
van deze objecten in de weg zou staan. Ik deel daarom de opvatting van de Commissie dat ook deze 
objecten voor teruggave in aanmerking komen. 
  
Wel is bij de beoordeling van verzoeken hiertoe een bredere afweging van belangen noodzakelijk. 
Relevante belangen kunnen zijn, zoals de Commissie in haar advies aangeeft, het culturele belang van 
het cultuurgoed voor het herkomstland, de betrokken gemeenschappen in de herkomstlanden en in 
Nederland, het belang voor de collectie Nederland, de toekomstige bewaaromstandigheden en de 
publieke toegankelijkheid. Objecten kunnen van belang zijn voor nationale en regionale tradities en de 
identiteit van een land, volk, gemeenschap of individu. Het belang van een koloniaal cultuurgoed dat 
zich in de rijkscollectie bevindt, zal vaak voor Nederland anders zijn dan voor het land van herkomst. 
Ook voor Nederlanders met wortels in de herkomstlanden kunnen koloniale cultuurgoederen in 
Nederlandse musea van speciale betekenis zijn. Ik merk op dat musea zich uiteraard nu reeds inzetten 
voor de collectiemobiliteit van objecten door uitwisseling of bruiklenen in Nederland en elders met als 
doel het vergroten van de zichtbaarheid en toegankelijkheid van deze objecten. 
3. Cultuurgoederen afkomstig uit voormalige koloniën van andere mogendheden 
De derde categorie bestaat uit cultuurgoederen in rijksbezit die afkomstig zijn uit landen die door 
andere mogendheden gekoloniseerd waren. De Commissie adviseert in aanbeveling 7 verzoeken tot 
teruggave van de dergelijke cultuurgoederen eveneens in overweging te nemen. Ook deze 
aanbeveling neem ik over. Er bestonden immers intensieve contacten tussen de koloniale 
mogendheden onderling, zowel in Europa als in de voormalige koloniën. Deze internationale 
contacten uit het verleden komen ook naar voren in de collecties van vandaag. Zo zijn eveneens 
5 
 

 
toegankelijkheid en duurzaam beheer en behoud van de cultuurgoederen onderstrepen. Ik hecht er 
verder aan dat deskundigen uit het land van herkomst worden betrokken bij het herkomstonderzoek. 
Een internationale dialoog tussen deskundigen wordt daarmee een onderdeel van elke teruggave. Ik 
ben verheugd dat Indonesië en Suriname deze benadering onderschrijven. Gezien de omvang van de 
collecties met een Indonesische herkomst in de Rijkscollectie heeft de Indonesische overheid 
aangekondigd dat zij voornemens is een commissie op te richten om dit gesprek tussen deskundigen 
te faciliteren. Ook de Surinaamse overheid is van plan een werkgroep op te richten ten behoeve van 
deze samenwerking. Verzoeken vanuit het Caribisch deel van het Koninkrijk kunnen worden ingediend 
door de regeringen van Aruba, Curaçao en Sint Maarten en de openbare lichamen van Bonaire, Sint 
Eustatius en Saba. 
 
De beoordeling van een verzoek  
Een verzoek van een staat over een cultuurgoed in bezit van het Rijk, stuur ik aan de 
beoordelingscommissie. Deze commissie zal, conform het advies, ten eerste de volgende taken 
verrichten:  
- Vaststellen of het herkomstonderzoek toereikend is; 
- Vaststellen of er sprake is van onvrijwillig bezitsverlies.  
In lijn met het advies, beschouw ik onvrijwillig bezitsverlies niet bij voorbaat als een vaststaand feit 
vanwege de koloniale context. Dit moet met redelijke mate van zekerheid worden aangetoond.  
Daarna zal de beoordelingscommissie oordelen, volgens de eerder beschreven uitgangspunten: 
1.  In het geval van een cultuurgoed uit Nederlands koloniaal gebied waarvan met een 
redelijke mate van zekerheid is vastgesteld dat het bezitsverlies onvrijwillig was, zal 
het advies van de beoordelingscommissie luiden dat het cultuurgoed 
onvoorwaardelijk wordt teruggeven.  
2. Is er geen sprake van onvrijwillig bezitsverlies of kan dit niet in redelijke mate van 
zekerheid worden vastgesteld, of is het cultuurgoed afkomstig uit een land dat door 
een andere mogendheid gekoloniseerd was, dan zal de beoordelingscommissie 
oordelen waar het cultuurgoed het best tot zijn recht komt, lettend op de 
verschillende relevante belangen.  
Het land van herkomst kan in het tweede geval zelf het belang van een cultuurgoed aangeven. De 
betekenis van het cultuurgoed binnen de Collectie Nederland is te bepalen aan de hand van de criteria 
van onmisbaarheid en onvervangbaarheid in het kader van de Erfgoedwet. In het geval van een 
weging van belangen kan de beoordelingscommissie naast teruggave ook teruggave onder 
voorwaarden of andere vormen adviseren, zoals aanvullende samenwerking op het gebied van 
kennisuitwisseling, bruikleenverkeer of onderzoek. Hiermee is er ruimte om te komen tot een 
gezamenlijk gedragen aanpak bij de omgang met koloniale collecties. 
 
Ik realiseer me dat de genoemde categorieën van objecten houvast bieden in de procedure, maar niet 
altijd recht doen aan de complexiteit van de geschiedenis. Er kunnen gevallen zijn waarbij de wijze van 
bezitsverlies moeilijk is vast te stellen en een weging van belangen een pragmatischer uitkomst biedt. 
Het is aan de commissie om te besluiten of een belangenafweging in deze gevallen een juiste uitkomst 
biedt. 
 
7 
 

 
deze gesprekken zal ik het belang van brede toegankelijkheid en duurzaam beheer en behoud van de 
cultuurgoederen onderstrepen.    
 
Andere eigenaren 
Dit beleidskader betreft de omgang met cultuurgoederen in eigendom van de Staat. Zoals de 
Commissie opmerkt zijn koloniale objecten ook terecht gekomen in de publieke collecties van 
gemeenten en provincies die in beheer zijn bij tal van musea. Andere (publieke) eigenaren in 
Nederland zijn vrij in hun beslissingen over de omgang met hun collecties. Wel merk ik op dat ook bij 
gemeenten veel aandacht is voor hun koloniale geschiedenis en slavernijverleden, zoals recent in de 
gemeenten Amsterdam en Rotterdam. Ik heb in het kader van de cultuurconvenanten 2021-2024, die 
ik met andere overheden sluit, reeds aandacht gevraagd voor de omgang met koloniale collecties. Ik 
zal daarnaast met het Interprovinciaal Overleg en Vereniging Nederlandse Gemeenten in gesprek gaan 
over aansluiting bij dit beleidskader. Hiermee creëren we duidelijkheid voor de landen van herkomst. 
Musea en de Museumvereniging zal ik hier ook bij betrekken. Ik merk op dat ik niet mee ga in de 
overweging van de Commissie om financiële compensatie te bieden aan particuliere eigenaren van 
koloniale cultuurgoederen voor het teruggeven van deze cultuurgoederen. 
 
Samenwerking rond koloniale collecties 
Structureel herkomstonderzoek 
Voor een zorgvuldige omgang met koloniale collecties is de herkomstgeschiedenis essentieel. Naast 
incidenteel onderzoek bij verzoeken tot teruggave, is structureel herkomstonderzoek onmisbaar voor 
de ontsluiting van kennis over collecties uit een koloniale context met het oog op museale 
presentaties en internationale samenwerking. Herkomstonderzoek van collecties behoort tot de 
kerntaken van musea en is essentieel voor het aankopen, behoud, beheer en presen teren van 
objecten. In lijn met aanbeveling 10, verzoek ik de beheerders van de Rijkscollectie om dit 
herkomstonderzoek voortvarend op te pakken en zal ik de overige musea wijzen op hun 
verantwoordelijkheid. Ik waardeer het als de musea de kennis voortkomend uit dit 
herkomstonderzoek ruimhartig delen met andere instellingen en presenteren aan het publiek.  
 
Sommige instellingen hebben vanwege hun collecties en achtergrond al een jarenlange ervaring op dit 
terrein, zoals het Nationaal Museum voor Wereldculturen, het Rijksmuseum en Museum Bronbeek. 
Recente en aankomende tentoonstellingen over Zuid-Afrika, Suriname en Indonesië, leveren 
bovendien een belangrijke impuls aan de benodigde kennis, inzichten en internationale netwerken. De 
Commissie wijst er echter ook op dat in de museale praktijk veel herkomstonderzoek nog grotendeels 
moet beginnen of nog in een verkennende fase zit. Er is nog veel werk te doen. Ik waardeer de inzet 
van de Museumvereniging om dit vraagstuk rond koloniale collecties extra onder de aandacht te 
brengen van haar leden. 
 
De ontsluiting van de kennis die al beschikbaar is en die voortkomt uit het onderzoek is essentieel. De 
koloniale collecties worden daardoor beter toegankelijk en zichtbaar voor deskundigen en 
geïnteresseerden in de herkomstlanden, in Europa en in Nederland. De eerste stap daarbij is het 
online beschikbaar stellen van collectieregistraties. Musea hebben daarin de afgelopen jaren al grote 
stappen gezet. Ik zal daarom verkennen hoe in aanvulling hierop (beschikbare) digitale voorzieningen 
voor het delen van informatie, zoals de digitale Collectie Nederland, kunnen worden benut voor het 
9 
 

 
Verdere samenwerking met landen van herkomst 
In aansluiting hierop, wil ik, conform aanbeveling 11, inzetten op verdere kennisuitwisseling en 
gezamenlijk onderzoek naar koloniale collecties met Indonesië, Suriname en het Caribisch deel van het 
Koninkrijk. Dit beleid is een unieke kans om het meerstemmig perspectief op deze collecties verder te 
ontwikkelen. Nederlandse musea en het publiek zijn gebaat bij verhalen en kennis over de collecties 
en de koloniale geschiedenis uit deze landen. Tevens is deze inzet een expliciete wens van de landen 
van herkomst. Zij geven aan dat teruggave van objecten vooral waardevol is als dat gepaard gaat met 
verdere samenwerking en kennisontwikkeling over deze objecten, zoals de uitwisseling van 
onderzoekers en een online inventaris van cultuurgoederen, die rekening houdt met de wensen in het 
land van herkomst. In de gesprekken die de afgelopen tijd zijn gevoerd met het Caribisch deel van het 
Koninkrijk wordt het belang onderstreept van activiteiten ten behoeve van de bekendheid van de 
koloniale geschiedenis. Ook voor de gemeenschappen in Nederland met wortels in de voormalige 
koloniën is het van belang het meerstemmig perspectief tot zijn recht te laten komen. 
 
Dit sluit goed aan bij mijn inzet op internationale erfgoedsamenwerking in het kader van het 
internationaal cultuurbeleid. In de komende periode continueer ik de bestaande samenwerking van de 
uitvoeringspartners – het Nationaal Archief, Dutch Culture, het Kenniscentrum immaterieel erfgoed 
Nederland (KIEN) en de RCE –, met de posten en de landen waarmee Nederland een (koloniaal) 
verleden deelt. De samenwerking richt zich op duurzaam behoud, beheer, en toegankelijkheid van 
erfgoed en archieven, met ruimte voor de verschillende perspectieven . Deze samenwerking en de 
betrokken partijen zijn op hun beurt weer van belang voor de internationale contacten tussen tal van 
culturele instellingen in Nederland en de herkomstlanden. 
 
Binnen de internationale erfgoedsamenwerking is ook ruimte voor samenwerking op het gebied van 
collecties. Met verschillende landen, waaronder Indonesië, Suriname, Zuid Afrika, Sri Lanka en Brazilië 
is in de afgelopen jaren veelvuldig samengewerkt. Een mooi voorbeeld is de training Sharing stories on 
contested histories die de RCE en de Reinwardt Academie ontwikkelden in het kader van de 
internationale erfgoedsamenwerking. Erfgoedprofessionals uit verschillende landen kwamen bijeen 
om met elkaar kennis en ervaringen uit te wisselen over hoe verhalen uit een betwist verleden verteld 
en gedeeld kunnen worden. De RCE organiseert tevens trainingen met de verschillende partnerlanden. 
Zo zijn met de South African Museum Association (SAMA) verschillende trainingen op het gebied van 
behoud en beheer van cultuurgoederen ontwikkeld. In samenwerking met het ministerie van Cultuur 
van Indonesië is een reeks trainingen op het gebied van museummanagement georganiseerd. 
Deelnemers waren museumprofessionals uit verschillende delen van Indonesië, die ook na de training 
in contact bleven om kennis uit te wisselen. In de periode 2021-2024 zal de RCE in het kader van de 
internationale erfgoedsamenwerking verder specifiek aandacht geven aan projecten die raken aan de 
omgang met koloniale collecties. 
 
Komend jaar zal ik het gesprek voeren met Indonesië en Suriname om te verkennen hoe de 
samenwerking op het gebied van musea en collecties kan worden vormgegeven, in lijn met de huidige 
inzet. Ik zal in overleg met het Caribisch deel van het Koninkrijk bezien of dergelijke samenwerking ook 
daar gewenst is. De pilotregeling gericht op musea, erfgoedinstellingen en presentatie-instellingen in 
het Caribisch deel van het Koninkrijk die het Mondriaanfonds ontwikkelt, biedt de mogelijkheid om de 
samenwerking met de eilanden op te starten. Daarnaast zal ik onderzoeken hoe naar aanleiding van 
verzoeken tot teruggave van andere landen ook museale samenwerking kan worden gestimuleerd. 
Voor de internationale uitwisseling en dialoog over collecties uit een koloniale context zal ik ook 
11 
 

 
tot nieuwe inzichten in deze bijzondere collecties en onze koloniale geschiedenis in het algemeen. Het 
is mijn hoop dat de omgang met deze collecties tegelijkertijd bijdraagt aan nieuwe relaties en 
samenwerkingsvormen met de landen van herkomst en de landen om ons heen. De teruggave van een 
object uit een koloniale context aan het land van herkomst is dan niet het einde van dit proces, maar 
eerder een nieuw begin. 
 
  
13 
 

 
8. 
Een besluit over een verzoek tot teruggave van een cultuurgoed door het land van herkomst dient, voor zover 
het cultuurgoed eigendom is van de Staat, genomen te worden door de minister van OCW. De Commissie 
adviseert dat de minister over deze verzoeken besluit op geleide van een openbaar advies van een daartoe in te 
stellen onafhankelijke Adviescommissie. Daarmee wordt bereikt dat de besluiten van de minister gebaseerd 
worden op een deskundigenoordeel dat los van het eigenaarsbelang tot stand is gekomen.  
 
9. 
De Commissie adviseert om een Expertisecentrum Herkomst Koloniale Cultuurgoederen op te richten met als 
taken de verificatie van de herkomst van cultuurgoederen bij teruggaveverzoeken, het voor zover nodig doen, of 
laten doen, van aanvullend herkomstonderzoek, het opzetten, beheren en algemeen toegankelijk maken van 
een database over de herkomst van koloniale cultuurgoederen in Nederlandse musea en de 
deskundigheidsbevordering van musea. 
 
10. 
Een noodzakelijke voorwaarde voor het uitvoeren van de door de Commissie geadviseerde beleidslijn, is kennis 
over wat er in de Nederlandse musea aan koloniale cultuurgoederen aanwezig is en over de wijze waarop deze 
cultuurgoederen indertijd zijn verworven. Voor de herkomstlanden is deze kennis onontbeerlijk om 
cultuurgoederen terug te kunnen vragen. De Commissie adviseert de minister de musea te wijzen op hun 
verantwoordelijkheid voor het doen van onderzoek naar de herkomstgeschiedenis van hun koloniale 
cultuurgoederen en hun kennis daarover toegankelijk te maken voor de herkomstlanden.  
 
11. 
Uit gesprekken van de Commissie met vertegenwoordigers van de herkomstlanden, kwam steeds weer naar 
voren dat het hen niet alleen gaat om de eventuele teruggave van cultuurgoederen. Ondersteuning bij het 
opzetten van een museale infrastructuur met goede bewaar‐ omstandigheden, de opleiding van deskundige 
medewerkers, de mogelijkheid voor studenten om in Nederlandse musea stage te lopen, het doen van 
gemeenschappelijk onderzoek en de uitwisseling van kennis, zijn onderwerpen die door de herkomstlanden 
steeds weer als belangrijk genoemd werden. Deze gesprekken brachten de Commissie tot het inzicht dat een 
adequate omgang met verzoeken tot teruggave niet een eindresultaat is, maar onderdeel moet zijn van een 
samenwerking tussen Nederland en de herkomstlanden waarin gezamenlijk wordt opgetrokken teneinde vanuit 
verschillende perspectieven het verhaal van de koloniale tijd te kunnen vertellen. De Commissie adviseert de 
ministers van OCW, Buitenlandse Zaken en Buitenlandse Handel en Ontwikkelings ‐ samenwerking dan ook om 
de museale samenwerking tussen Nederland en de herkomstlanden tot onderwerp van het internationale 
cultuurbeleid te maken. Ook adviseert de Commissie de minister van OCW in het beleid met betrekking tot de 
BES-eilanden aandacht aan deze museale samenwerking te geven. 
 
12 
Ten slotte: ook andere Europese ex-koloniale mogendheden zijn op dit moment zoekende hoe zij moeten 
omgaan met hun koloniale cultuurgoederen. De Commissie adviseert daarom om, al dan niet in Unescoverband, 
te investeren in de uitwisseling van kennis, ideeën en opvattingen tussen deze landen en om met 
gelijkgestemden naar mogelijkheden te zoeken voor meer internationale samenwerking en afstemming.  
 
 
15 
 

