 
 
 
Wijziging van de Wet educatie en beroepsonderwijs BES in verband met  
uitbreiding van de uitzonderingsmogelijkheid om het onderwijs en de examens 
van mbo-opleidingen op Bonaire in het Papiaments aan te bieden 
 
 
 
Voorstel van wet 
 
 
 
Allen, die deze zullen zien of horen lezen, saluut! doen te weten: 
 
Alzo Wij in overweging genomen hebben, dat het wenselijk is om de al bestaande 
mogelijkheid beroepsonderwijs en de daaraan verbonden examens op Bonaire in het 
Papiaments aan te bieden, uit te breiden, zodat het beroepsonderwijs op Bonaire beter 
in kan spelen op de specifieke behoeften van de lokale arbeidsmarkt en van specifieke 
(potentiële) werknemers die de Nederlandse taal onvoldoende beheersen maar heel 
goed nog een stap in hun loopbaanontwikkeling zouden kunnen maken; 
 
Zo is het, dat Wij, de Afdeling advisering van de Raad van State gehoord, en met 
gemeen overleg der Staten-Generaal, hebben goedgevonden en verstaan, gelijk Wij 
goedvinden en verstaan bij deze: 
 
 
Artikel I. Wet educatie en beroepsonderwijs BES 
 
In artikel 7.1.1, tweede lid, van de Wet educatie en beroepsonderwijs BES wordt ‘de 
assistentopleiding en de basisberoepsopleiding op Bonaire’ vervangen door ‘een 
beroepsopleiding op Bonaire’ en wordt ‘de assistentopleiding en de 
basisberoepsopleiding op Sint Eustatius en Saba’ vervangen door ‘een assistentopleiding 
of basisberoepsopleiding op Sint Eustatius en Saba’. 
 
 
Artikel II. Inwerkingtreding 
 
Deze wet treedt in werking op een bij koninklijk besluit te bepalen tijdstip. 
 
 
 
 
 
 W12632.K-2 1 

 
Memorie van toelichting 
 
Algemeen 
 
1. Inleiding 
 
Het voorstel betreft een uitbreiding van de mogelijkheid om beroepsonderwijs op 
Bonaire en de daaraan verbonden examens in het Papiaments aan te bieden. Op dit 
moment is het op Bonaire uitsluitend mogelijk om Papiamentstalige opleidingen aan te 
bieden op de eerste twee niveaus van het beroepsonderwijs. Hierdoor ondervinden niet-
Nederlandstaligen die al een mbo-niveau 2 diploma hebben behaald of een door ervaring 
verworven mbo-niveau 2 denk- en werkniveau hebben bereikt, hinder in het vervolg van 
hun loopbaan. Door het ook mogelijk te maken om beroepsonderwijs op mbo-niveau 3 
en 4 en de daaraan verbonden examens op Bonaire in het Papiaments aan te bieden, 
worden zij in staat gesteld een volgende stap in hun loopbaan te zetten. Daarmee kan 
het beroepsonderwijs op Bonaire beter inspelen op de specifieke behoeften van de lokale 
arbeidsmarkt en van specifieke (potentiële) werknemers die de Nederlandse taal 
onvoldoende beheersen. 
 
2. Hoofdlijnen voorstel 
 
Op Bonaire wordt in beginsel het beroepsonderwijs in de Nederlandse taal gegeven en 
worden de examens afgenomen in de Nederlandse taal (artikel 7.1.1 van de Wet 
educatie en beroepsonderwijs BES (hierna: WEB BES)). Het bevoegd gezag op Bonaire 
heeft de keuze om hiervan af te wijken en het onderwijs en de examens in de 
assistentopleiding (mbo-niveau 1) en de basisberoepsopleiding (mbo-niveau 2) in het 
Papiaments aan te bieden (artikel 7.1.1, tweede lid, WEB BES). Deze uitzondering maakt 
het mogelijk om ook studenten die de Nederlandse taal onvoldoende beheersen, in staat 
te stellen voldoende basiskennis en vaardigheden te verwerven om op de lokale of 
regionale arbeidsmarkt te kunnen participeren. Het gaat hier dan veelal om studenten 
die niet vanuit een Nederlandstalige vooropleiding in het beroepsonderwijs instromen.  
 
Op Bonaire worden momenteel alle assistentopleidingen (mbo-1 niveau, circa 100 
studenten) in het Papiaments verzorgd maar met het aanbieden van mbo-niveau 2 
opleidingen in het Papiaments is de Scholengemeenschap Bonaire (SGB), de enige 
school op Bonaire die mbo-1 en mbo-2 opleidingen verzorgt, terughoudend. Leerlingen 
die vanuit het vmbo doorstromen naar het mbo volgen dit onderwijs in principe in het 
Nederlands. Echter, voor gediplomeerde entree-studenten die nog een stap verder 
kunnen en willen, is een Papiamentstalig vervolg in mbo-2 relevant. Van de acht huidige 
mbo-2 opleidingen die de SGB aanbiedt, worden er momenteel twee in het Papiaments 
aangeboden en  alleen in de beroepsbegeleidende leerweg (hierna: bbl) waarin 
studenten werk combineren met opleiding (in totaal 38 studenten). Dit gebeurt alleen in 
sectoren waarin de Nederlandse taal op de arbeidsmarkt niet vereist is. Bij deze twee 
opleidingen maakt het vak Nederlands wel onderdeel uit van de opleiding. 
 
Door de uitzondering van Papiamentstalige opleidingen te beperken tot de eerste twee 
niveaus van het mbo-onderwijs, ondervinden niet-Nederlandstaligen met al een niveau 2 
diploma op zak of met een door ervaring verworven niveau 2 denk- en werkniveau, 
hinder op het moment dat zij nog een verdere stap in hun loopbaan willen zetten. Dat 
kan dan namelijk alleen in het Nederlands, wat voor hen een struikelblok vormt om het 
diploma op niveau 3 te behalen.  
 
Een concrete casus doet zich momenteel  voor bij een groep niet-Nederlandstalige 
volwassen studenten die een bbl-koksopleiding niveau 2 volgt, waarin zij in dienst van 
een horecabedrijf werken en gemiddeld nog één dag per week naar school gaan. Het 
niveau 2 leidt op tot een kok die onder leiding van een hoger geplaatste kok werkt. Een 
aantal van hen zou graag nog een stapje verder willen leren en ook een mbo-niveau 3 
 W12632.K-2 3 

 
Het wetsvoorstel is ten behoeve van een uitvoeringstoets aan DUO voorgelegd. DUO 
heeft geconstateerd dat het voorstel uitvoerbaar, maakbaar en haalbaar is. Er worden 
geen gevolgen voor de uitvoerende diensten van DUO voorzien.  
 
5. Toezicht en handhaving 
 
Het wetsvoorstel is aan de Inspectie van het Onderwijs voorgelegd. De inspectie heeft 
laten weten geen opmerkingen bij dit voorstel te hebben. 
De Auditdienst Rijk heeft aangegeven het wetsvoorstel niet nader te onderzoeken, 
omdat er geen gevolgen ten aanzien van rechtmatigheid worden voorzien. 
 
6. Financiële gevolgen 
 
Wanneer het bevoegd gezag besluit een bepaalde opleiding in het Papiaments aan te 
bieden, heeft dit voor de school vooral financiële gevolgen voor wat betreft het laten 
vertalen van lesmateriaal. Ten behoeve van de twee mbo-2 opleidingen die nu in het 
Papiaments worden aangeboden, heeft de SGB tijdelijk een vertaler aangesteld. De 
totale inhuur voor de betreffende twee opleidingen samen betrof $ 85.000. Opleidingen 
op niveau 3 en 4 zijn doorgaans een jaar, en soms twee jaar, langer dan opleidingen op 
niveau 2. De vertaalkosten zullen dan ook evenredig hoger uitkomen. Ook zal de school 
rekening moeten houden met voldoende onderwijzend personeel dat voldoende vaardig 
is in het Papiaments. Dit zijn ook overwegingen die het bevoegd gezag moet maken bij 
een besluit een opleiding in het Papiaments aan te kunnen bieden. Zij dient dit namelijk 
te realiseren binnen de bestaande bekostiging. Rijkswege zijn er geen financiële 
gevolgen. 
 
7. Advies en consultatie 
 
Het bij wijze van uitzondering ook op de hogere mbo-niveaus kunnen aanbieden van 
opleidingen in het Papiaments is een nadrukkelijke wens van relevante partijen op 
Bonaire (i.e. werkgevers, werknemers, het openbaar lichaam en de SGB). Dit wordt ook 
door de ROA CN aangegeven in haar jaarlijkse adviesbrief aan de Minister van 
Onderwijs, Cultuur en Wetenschap. Gelet op de beperkte reikwijdte van dit wetsvoorstel 
en het feit dat er op Bonaire zelf groot draagvlak voor deze wijziging bestaat, is geen 
brede internetconsultatie uitgezet.  
 
8. Inwerkingtreding 
 
De beoogde datum voor inwerkingtreding van deze wet is - in overeenstemming met de 
vaste verandermomenten voor regelingen over het onderwijs - 1 augustus 2022.  Op dit 
moment is de behoefte aan een Papiamentstalige bbl-koksopleiding op niveau 3 urgent. 
Met de inwerkingtreding van deze wet kan een cohort studenten meteen vanaf 1 
augustus 2022 van start. In samenspraak met branchevertegenwoordigers zal ook 
bezien worden voor welke andere opleidingen op termijn een Papiamentstalige bbl-
variant zou kunnen worden ontwikkeld. 
 
Artikelsgewijs 
 
Artikel I 
 
In artikel 7.1.1, eerst lid, WEB BES is geregeld dat op Caribisch Nederland het onderwijs 
wordt gegeven en examens worden afgenomen in het Nederlands. Met de eerste 
wijziging van artikel 7.1.1, tweede lid, WEB BES wordt het mogelijk om opleidingen op 
alle mbo-niveaus op Bonaire aan te bieden in het Papiaments, indien wordt voldaan aan 
de overwegingen zoals opgenomen in de onderdelen a tot en met e.  Er vindt derhalve 
een verruiming plaats van de mbo-niveaus 1 en 2 naar de mbo-niveaus 1 tot en met 4. 
 W12632.K-2 5 

