Vragen van het lid Jong, L.W.E. de (PVV) 
 
Vraag: 
Ik roep het kabinet op om indexering van pensioenen mogelijk te maken. Kan de staatssecretaris 
hier op reageren? 
 
Antwoord: 
Veel fondsen hebben al lang niet kunnen indexeren. Ik snap de oproep daarom goed. De Wet 
Toekomst Pensioenen (WTP) introduceert nieuwe pensioencontracten. Voor deze nieuwe 
pensioencontracten gelden andere regels voor het verhogen en verlagen van pensioenen dan bij 
de huidige uitkeringsovereenkomsten. Ik heb daarom bij de behandeling van de Verzamelwet SZW 
aangekondigd dat ik volgend jaar met een maatregel zal komen zodat pensioenfondsen in aanloop 
naar het nieuwe stelsel in 2022 de bestaande pensioenaanspraken en –rechten al kunnen 
verhogen als de beleidsdekkingsgraad 105% is. Afgelopen vrijdag heb ik uw Kamer hierover per 
brief geïnformeerd. 
Deze aanpassing van de indexatiegrens is naar mijn idee passend vanuit het nieuwe stelsel en de 
transitie daar naartoe. 
Het besluit om gebruik te maken van deze indexatiemogelijkheid is vervolgens aan de 
pensioenfondsen. Zij moeten dat gebruik ook onderbouwen en verantwoorden. 
  
 
 
Vraag: 
Kan de staatssecretaris De Nederlandsche Bank (DNB) oproepen om het aantreden van Paul 
Rosenmöller in het bestuur van het Algemeen Burgerlijk Pensioenfonds (ABP) af te wijzen? 
 
Antwoord: 
Ik vind het belangrijk dat een pensioenfonds bestuurd wordt door goede bestuurders. 
Zij beheren immers het pensioengeld van werknemers en pensioengerechtigden. 
Daarom stelt de pensioenwet eisen aan pensioenfondsen en hun bestuurders. 
Zo moet een pensioenfonds beschikken over procedures en maatregelen om 
belangenverstrengeling tegen te gaan. Nevenfuncties moeten op grond van de code 
pensioenfondsen worden gemeld. Verder moeten bestuurders geschikt en betrouwbaar zijn. Zij 
worden voor benoeming hierop getoetst door DNB. De Nederlandsche Bank is ook in deze een 
onafhankelijk toezichthouder. Ik ben geen partij in de daadwerkelijke benoeming van bestuurders, 
noch is het passend gelet op de onafhankelijke positie van DNB om oproepen te doen gericht op 
het wel of niet goedkeuren van specifieke personen. 
  
 
 
Vraag: 
Hoeveel miljard van de bijstand gaat naar niet-westerse allochtonen?  
 
Antwoord: 
In de antwoorden bij de schriftelijke vragen over de begroting van SZW (Kamerbrief 17 november 
jl., Kamerstukken 2021/2022, 35 925 XV, nr. 13) heb ik aangeven dat het niet mogelijk is om de 
bijstandsuitgaven uit te splitsen naar achtergrondkenmerken, omdat het uitgekeerde bedrag in de 
bijstand per individu verschilt. Het CBS rapporteert wel het aantal bijstandsgerechtigden onder de 
AOW-gerechtigde leeftijd met een niet-westerse migratieachtergrond (224.000 personen in juli 
2021) en op basis daarvan heb ik ook aangegeven in de schriftelijke antwoorden dat 52% van 
mensen in de bijstand een niet-westerse migratieachtergrond heeft. Maar dit staat niet gelijk aan 
52% van de bijstandsuitgaven (€5,6 miljard in 2022), omdat het bedrag dat iemand ontvangt per 
persoon kan verschillen. 
 
 
 
  

Vragen van het lid Graaf, M. de (PVV) 
 
Vraag: 
Wat vindt de staatssecretaris van de groei van de islam in Nederland en draagt het bij aan een 
Nederland waarin mannen en vrouwen gelijk zijn? 
 
Antwoord: 
De vrijheid van religie is verankerd in de Grondwet. In Nederland kan iedereen – binnen de kaders 
van de rechtsstaat – dan ook zijn of haar eigen geloof of levensovertuiging belijden. Zoals u weet 
is ook de gelijkheid van man en vrouw in de Grondwet gewaarborgd. Voor iedereen in Nederland 
gelden deze zelfde grondregels, ongeacht de geloofs- of levensovertuiging.  
  
 
 
Vraag: 
Welke rapportcijfer geeft de staatssecretaris aan Nederland sinds 'wir schaffen das'? Welk cijfer 
geeft de staatssecretaris voor de sociale samenhang van de moslims in Nederland voor wat betreft 
hun kennis van de Nederlandse taal, arbeidsparticipatie in Nederland en overlast in woonwijken? 
Wat vindt de staatssecretaris van de integratie en criminaliteit in Nederland? 
 
Antwoord: 
De PVV vroeg mij om een rapportcijfer te geven voor de integratie en sociale samenhang van 
moslims in Nederland en ook de kennis van de Nederlandse taal, de arbeidsparticipatie en de mate 
van overlast in woonwijken van een cijfer te voorzien. Een dergelijk cijfer kan ik echter moeilijk 
geven omdat de geloofsovertuiging van groepen Nederlanders niet in dit verband geregistreerd 
wordt. Belangrijker is echter dat een rapportcijfer beter gegeven kan worden door de Nederlanders 
zelf. Het Sociaal en Cultureel Planbureau (SCP) meet al jaren “hoe het met Nederland gaat”.  In 
het rapport Burgerperspectieven 2019- IV, stond de multiculturele samenleving centraal. Het SCP 
concludeerde: In algemene zin geldt dat de onderzochte opvattingen over de multiculturele 
samenleving de afgelopen tien jaar niet negatiever zijn geworden.  
Daarnaast geeft de set maatwerktabellen met kernindicatoren Integratie, die het CBS jaarlijks op 
verzoek van SZW samenstelt, de meest recente stand van de integratie van groepen met een 
migratieachtergrond weer. De jongste cijfers hebben betrekking op het jaar 2020 en zij bevestigen 
grotendeels de trends van de afgelopen jaren: er is (tot en met 2019) sprake van een positieve 
ontwikkeling en er tekent zich een trendmatige ontwikkeling af in de richting van het beleidsdoel: 
de verschillen tussen groepen mèt en zònder migratieachtergrond worden geleidelijk aan kleiner. 
Zo is de daling van het voortijdig schoolverlaten in de afgelopen 10 tot 15 jaar onder leerlingen 
met een migratieachtergrond aanzienlijk forser (tot ruim 5 %-punt) dan onder leerlingen zonder 
migratieachtergrond, stijgt het aandeel leerlingen in de hogere vormen van het voortgezet 
onderwijs (havo/vwo) onder groepen met een migratieachtergrond sneller dan onder de groep 
zonder migratieachtergrond (waardoor de achterstand voor de niet-westerse groep in zo’n 15 jaar 
tijd van 18% is afgenomen tot 11%) en stijgt de arbeidsparticipatie van de groepen met een niet-
westerse achtergrond sneller dan onder de groep zonder migratieachtergrond, zodat de 
achterstand in de afgelopen 20 jaar met ruim een derde is gereduceerd (was 12,9 %punt in 2003 
en is 8,3 %-punt in 2020). Verder is ook de oververtegenwoordiging in de verdachtencijfers sterk 
afgenomen (van 37,2 promillepunten in 2005 naar 15,9 promillepunten in 2020). 
 
Dat mensen hun toevlucht nemen tot criminaliteit veroordeel ik en net als de PVV ben ik bekend 
met de relatief hoge vertegenwoordiging van mensen met een migratie-achtergrond in de 
criminaliteitscijfers. Deze oververtegenwoordiging neemt echter de laatste jaren af. Uit analyses 
van het CBS blijkt bovendien dat niet herkomst bepalend is voor criminaliteit, maar dat dit gelegen 
is in sociaal-economische en demografische factoren. 
 
 
 
  

Vragen van het lid Tielen, J.Z.C.M. (VVD) 
 
Vraag: 
Kan de staatssecretaris de ontwikkeling van het verschil tussen bruto en netto inkomens over de 
afgelopen jaren bij verschillende inkomensgroepen inzichtelijk maken? Ten aanzien van 
verschillende contractvormen en contractomvangen?  
 
Antwoord: 
Naar aanleiding van deze vraag zeg ik toe in een aparte brief inzichtelijk te maken hoe de 
belastingdruk de afgelopen jaren was opgebouwd voor verschillende groepen. Daarbij is relevant 
dat het belastingstelsel gebaseerd is op inkomen, en niet op contractomvang. Het verschil in 
inkomen zal daarom een groot deel van het verschil in belastingdruk tussen bijvoorbeeld voltijd- 
en deeltijdwerkenden verklaren. 
 
 
Vraag: 
In het kader van het net aangeboden manifest 'Vrouwen verdienen meer': wil de staatssecretaris 
in het komende jaar inzetten op een brede succesvolle campagne om onze Nederlandse kijk op 
vrouwen en werk naar de 21e eeuw te brengen?  
 
Antwoord: 
Financiële onafhankelijkheid en de arbeidsdeelname van vrouwen zijn prioriteiten van dit kabinet. 
In de afgelopen kabinetsperiode zijn dan ook verschillende maatregelen genomen om onder 
andere de uitbreiding van uren te stimuleren, zoals: het fiscaal aantrekkelijker maken van meer 
uren werk, goedkopere kinderopvang en de uitbreiding van (partner)verlofregelingen. Ook heeft 
het kabinet verschillende activiteiten ondersteund om bewustwording rondom economische 
zelfstandigheid te vergroten. Bijvoorbeeld de campagne “Zijn jullie er al uit?” en via de 
strategische allianties, zoals: de Alliantie Werk&Gezin, de Alliantie Werk.en.de Toekomst en de 
Alliantie Samen werkt het. 
Maar er blijven uitdagingen voor de toekomst. Kiezen voor deeltijdwerk is voor veel vrouwen in 
Nederland namelijk een automatisme. Met name bij kleine deeltijdbanen zijn de nadelen van dit 
automatisme groot. Denk aan ongelijkheid op de arbeidsmarkt, een ongelijke verdeling van werk 
en zorg en een gebrek aan economische zelfstandigheid. 
Uit het Interdepartementaal Beleidsonderzoek (IBO) Deeltijdwerk (Kamerstukken II 2019/2020,  
29544, nr. 1006) bleek dat beleidsmaatregelen op het gebied van financiële prikkels, verlof, 
kinderopvang en onderwijs kunnen worden ondersteund met voorlichtingsprogramma’s en 
campagnes, gericht op specifieke doelgroepen en de momenten waarop zij urenbeslissingen 
nemen. Indien los van andere beleidsinstrumenten ingezet, is de effectiviteit van dergelijke 
initiatieven waarschijnlijk beperkt, aldus het IBO-rapport. In combinatie met een samenhangend 
beleidspakket kunnen ze mensen echter wel ondersteunen bij het maken van een weloverwogen 
keuze. 
Ik beschouw de vraag van mevrouw Tielen dan ook als een oproep aan een nieuw kabinet om te 
bezien of en hoe een brede publiekscampagne effectief kan zijn binnen de bredere 
beleidsvoornemens gericht op de arbeidsparticipatie van vrouwen. 
  
 
  

Vragen van het lid Kort, A.H.J. de (VVD) 
 
Vraag: 
Deelt de staatssecretaris de mening van de VVD om de groep vroegtijdig schoolverlaters langer te 
gaan volgen? 
 
Antwoord: 
Vroegtijdig schoolverlaters worden tot 23 jaar gemonitord en ondersteund door consulenten van 
de Regionale Meld- en Coördinatiefunctie (RMC-functie). Jongeren met een afstand tot de 
arbeidsmarkt zonder startkwalificatie zijn nu vaak niet integraal in beeld bij gemeenten. Hierdoor 
krijgen zij niet de juiste ondersteuning die zij nodig hebben om uiteindelijk een duurzame plek op 
de arbeidsmarkt te vinden. 
 
Het ministerie van Onderwijs, Cultuur en Wetenschap (OCW) werkt daarom in afstemming met het 
ministerie van Sociale Zaken en Werkgelegenheid (SZW) en het ministerie van Volksgezondheid, 
Welzijn en Sport (VWS) aan een wetsvoorstel waarmee het wettelijk mogelijk wordt voor RMC’s 
om deze begeleiding ook te leveren aan de groep van 23 tot 27 jaar zonder startkwalificatie.  
 
Daarnaast heeft het ministerie van SZW samen met gemeenten een werkwijze ontwikkeld, 
waarmee gemeenten maandelijks een rapportage kunnen ontvangen waarin staat welke jongeren 
van 23 tot 27 jaar buiten beeld zijn. Gemeenten kunnen op basis hiervan bij deze jongeren langs 
de deur gaan om met hen in gesprek te gaan over hun situatie en begeleiding aan te bieden naar 
een (leer)baan. Ruim de helft van alle gemeenten heeft zich inmiddels aangesloten bij de 
werkwijze. 
 
 
Vraag: 
Is de staatssecretaris bereid om het gesprek aan te gaan met de minister van Binnenlandse Zaken 
en Koninkrijksrelaties (BZK) om gemeenten meer uit te dagen het aantal langdurige 
bijstandsgerechtigden terug te dringen? 
 
Antwoord: 
Gemeenten ontvangen middelen voor de financiering van bijstandsuitkeringen via een Specifieke 
Uitkering van SZW (de BUIG). De systematiek van de BUIG kent een financiële prikkel voor 
gemeenten. Als een gemeente minder mensen in de bijstand heeft dan op basis van het 
verdeelmodel wordt verwacht, mag een gemeente het geld houden dat daarmee bespaard wordt. 
Als zij meer mensen in de bijstand hebben, moeten zij de extra uitgaven zelf compenseren. Op 
deze manier worden gemeenten gestimuleerd om het aantal bijstandsgerechtigden uit te laten 
stromen. De begeleidingsmiddelen voor bijstandsgerechtigden worden vanuit het gemeentefonds 
verstrekt. Aangezien gemeenten al financieel voordeel hebben wanneer zij besparen op hun 
bijstandsuitgaven, zie ik geen directe noodzaak tot een additionele financiële prikkel via het 
gemeentefonds. Wel is het goed om een beter beeld te krijgen van de factoren in beleid en 
uitvoering die bijdragen aan de prestaties van gemeenten. Daarom start binnenkort een onderzoek 
naar de grootste tekort- en overschotgemeenten. Daarnaast organiseert Divosa op basis van de 
uitkomsten van de Benchmark Werk en Inkomen bijeenkomsten en gesprekken met gemeenten 
met als doel van elkaar te leren. 
 
 
 
  

Vragen van het lid Kent, B. van (SP) 
 
Vraag: 
Hoe kan het dat pensioenen niet zijn meegestegen met de prijzen, maar zelfs zijn gekort? 
 
Antwoord: 
De ambitie is te zorgen voor koopkrachtige pensioenen. Ik snap goed dat het uitblijven van 
indexering daarbij niet past. De financiële positie van veel pensioenfondsen is al een groot aantal 
jaren ondermaats. De vermogens zijn dan wel fors gegroeid, maar de verplichtingen vaak nog 
forser. Daardoor hebben de afgelopen jaren veel fondsen niet kunnen indexeren en hebben 
sommige fondsen moeten korten. Hoewel ingrijpend voor deelnemers en gepensioneerden, was dit 
wel nodig om het evenwicht tussen generaties te behouden. De Wet Toekomst Pensioenen (WTP) 
introduceert nieuwe pensioencontracten. Voor deze nieuwe pensioencontracten gelden andere 
regels voor het verhogen en verlagen van pensioenen dan bij de huidige 
uitkeringsovereenkomsten. In het nieuwe stelsel is het makkelijker te volgen waarom pensioen 
verhoogd of verlaagd worden. 
 
Gepensioneerden zijn er ondanks de beperkte indexatie deze kabinetsperiode toch op vooruit 
gegaan. Dit komt doordat gepensioneerden profijt hebben gehad van de generieke 
lastenverlichtingen. Zo vertaalde de hogere algemene heffingskorting zich in een hogere AOW-
uitkering, en hebben gepensioneerden met aanvullend pensioen baat bij het tweeschijvenstelsel en 
de hogere ouderenkorting. 
  
 
 
Vraag: 
Is de staatssecretaris het met de SP eens dat de Wet normering topinkomens voor de gehele 
pensioensector moet gelden? 
 
Antwoord: 
Ik vind het niet passend de Wet normering topinkomens van toepassing te laten zijn op de 
pensioensector. Pensioenfondsen zijn geen publieke instellingen. Er zijn ook reeds diverse 
waarborgen die bijdragen aan een passend beloningsbeleid in de pensioensector. 
Voor pensioenfondsen geldt dat sociale partners een cruciale rol spelen in het beheer van het 
pensioenfonds. Zij zijn vertegenwoordigd in de pensioenfondsorganen en hebben via die weg 
invloed op het beloningsbeleid. Zij zijn in staat om te bepalen welke beloning passend is binnen 
een specifiek fonds. Daarnaast hebben de vertegenwoordigingsorganen, zoals het 
verantwoordingsorgaan en belanghebbendenorgaan, adviesbevoegdheden over het 
beloningsbeleid. De Pensioenwet stelt kaders. Pensioenfondsen moeten ervoor zorgen dat het 
beloningsbeleid niet aanmoedigt tot het nemen van onaanvaardbare risico’s. Daarnaast stelt de 
Code Pensioenfondsen dat pensioenfondsen een beheerst, duurzaam en passend beloningsbeleid 
moeten voeren. Het is dus aan sociale partners om toe te zien dat verantwoorde keuzes worden 
gemaakt in het beloningsbeleid en in het systeem zitten verschillende checks en balances om dit te 
borgen. 
 
 
  
 
 
Vraag: 
Is de staatssecretaris het met de SP eens om de financiële problemen van de pensioenfondsen op 
te lossen door onder andere een ondergrens van 2% in de rekenregels vast te leggen?  
 
Antwoord: 
Ik zie het aanpassen van de rekenrente niet als een oplossing voor dit probleem. Het aanpassen 
van de regels lost de financiële situatie van de pensioenfondsen niet op. Die situatie wordt alleen 
verhuld door de dekkingsgraad kunstmatig te verhogen. Verhoging van de rekenrente betekent 
dat we rendementen, waarvan we niet weten of we ze zullen behalen, nu al uitdelen. Dat vind ik 
onwenselijk. Ik wil juist samen met alle betrokken partijen werken aan een stelsel dat ook op de 
lange termijn houdbaar en generationeel evenwichtig is. 
  
 
 
 

Vraag: 
Waarom worden de voorstellen van de Commissie Roemer over arbeidsmigranten, bijvoorbeeld 
een verplichting tot fatsoenlijke huishouding, niet uitgevoerd? 
 
Antwoord: 
De uitwerking van de aanbevelingen bevindt zich in verschillende fasen. Waar de implementatie 
van aanbevelingen noodzaakt tot de aanpassing van wetgeving, worden die wetswijzigingen 
technisch voorbereid. Er zijn ook voorstellen die mee konden lopen op al ingezette wetstrajecten, 
waardoor wetgeving sneller gerealiseerd kon worden. Dit geldt bijvoorbeeld voor de wijzigingen in 
relatie tot de Basisregistratie Personen en het wetsvoorstel Goed Verhuurderschap (waarmee 
gemeenten onder andere de mogelijkheid geboden wordt om een verhuurdersvergunning voor de 
verhuur aan arbeidsmigranten in te voeren). 
 
Andere aanbevelingen konden het afgelopen jaar direct in uitvoering worden gebracht. Zo worden 
sinds het begin van 2021 op vrijwillige basis contactgegevens van personen geregistreerd, die zich 
in de Basisregistratie Personen als niet-ingezetene inschrijven. Rondom huisvesting is tevens een 
handreiking huisvesting van arbeidsmigranten opgesteld door het ministerie van Binnenlandse 
Zaken en Koninkrijksrelaties (BZK). In de handreiking is uitgebreid aandacht voor de verschillende 
stappen die nodig zijn om arbeidsmigranten kwalitatief toereikende huisvesting te bieden. 
 
Voor het eind van het jaar wordt u uitgebreid geïnformeerd over alle aanbevelingen middels de 
eerste jaarrapportage. In deze jaarrapportage wordt een uitgebreid stand van zaken gegeven over 
de implementatie, de uitwerking en de planning van de aanbevelingen van het Aanjaagteam. In de 
begeleidende brief zal ook worden ingegaan op de motie van Kent waarin u het kabinet oproept 
om politieke en budgettaire vraagstukken rondom de adviezen van het Aanjaagteam aan de 
Kamer voor te leggen. 
 
 
Vraag: 
Zou de RVU-boete (Regeling voor Vervroegde Uittreding) niet naar nul moeten en moeten we dat 
niet structureel maken? 
 
Antwoord: 
De vrijstelling van de RVU-heffing is als tijdelijke maatregel geïntroduceerd voor werknemers die 
overvallen zijn door de verhoging van de AOW-leeftijd en die niet in staat zijn gezond en werkend 
de AOW-leeftijd te halen. Tegelijkertijd investeert dit kabinet fors in de duurzame inzetbaarheid 
van werkenden. Deze maatregel is genomen, zodat zij gezond en zo veel mogelijk werkend hun 
pensioen kunnen bereiken; eerder stoppen zou dan niet meer nodig moeten zijn. Daar zet dit 
kabinet op in. Structureel afschaffen of verlagen van de eindheffing op regelingen voor eerder 
uittreden past daar niet bij. 
 
Tegelijkertijd houden we een vinger aan de pols bij de RVU-maatregel. Dit doen we om te bezien 
of de beoogde doelgroep wordt bereikt. Bij brief van 14 juli 2021 (Kamerstukken II, 2021/2022, 
29544, nr. 1072) heeft minister Koolmees uw Kamer geïnformeerd over de stand van zaken. 
Recent heb ik in reactie op een schriftelijk overleg ook toegezegd u hier in het vroege voorjaar van 
2022 opnieuw over te informeren (Kamerbrief van 15 november jl., Kamerstukken II, 2021/2022, 
29544, nr. 1079). Het vraagstuk hoe werkenden gezond werkend hun pensioen kunnen bereiken is 
bij uitstek een vraagstuk waar de sociale partners het verschil kunnen maken, samen met de 
overheid. Daarom heeft het Kabinet in reactie op het onderzoek om na 45 dienstjaren met 
pensioen te kunnen, ook gezegd dat het aan het volgende kabinet is om op basis van dit 
onderzoek en de ervaringen met de RVU-vrijstelling en de investeringen in duurzame 
inzetbaarheid, met sociale partners in gesprek te gaan over de vraag hoe werkenden in de 
toekomst gezond hun pensioen kunnen bereiken (Kamerbrief van 10 mei jl., Kamerstukken II, 
2021/2022, 32043, nr. 560). 
 
 
 
  

Vraag: 
Wil de staatssecretaris de maximale WW-duur verhogen tot het niveau van het wachtgeld voor 
Kamerleden? 
 
Antwoord: 
 
Verlengen van de maximale WW-duur tot 38 maanden, net zoals de duur van het wachtgeld voor 
Kamerleden, is niet aan een demissionair kabinet. Bij de invoering van de Wet Werk en Zekerheid 
is het overigens mogelijk gemaakt dat het 3e WW-jaar in de cao kan worden gerepareerd en zijn 
er ook in een groot aantal cao’s afspraken opgenomen over reparatie van het 3e WW-jaar. Blijkens 
de rapportage Cao-afspraken 2020 zijn in ruim 85% van de onderzochte cao’s (van toepassing op 
bijna 80% van de werknemers) afspraken over reparatie van het 3e WW-jaar opgenomen 
(Kamerstuk II 2020/21, 29544, nr. 1071). 
  
 
 
Vraag: 
Is de staatssecretaris het met mij eens dat het geen oplossing is om met de Tijdelijke 
overbruggingsregeling zelfstandige ondernemers (Tozo) te stoppen? 
 
Antwoord: 
Herintroductie van de Tozo ligt niet voor de hand. We hebben met het Besluit bijstandverlening 
zelfstandigen 2004 (Bbz) een bestaand vangnet voor zelfstandigen. 
Het Bbz is ook tijdelijk tot 1 januari aangepast (geen vermogenstoets, maandsystematiek, 
uitkeren kan met terugwerkende kracht) om het voor gemeenten makkelijker te maken snel Bbz 
toe te kennen. 
De eerste signalen vanuit gemeenten laten zien dat de zelfstandigen die in aanmerking komen 
voor Bbz op dit moment goed ondersteund kunnen worden. 
Daarnaast is het moeilijk uitvoerbaar voor gemeenten en de ondersteuning die zij bieden aan 
zelfstandigen om binnen een kwartaal tweemaal over te schakelen naar een andere regeling (van 
het Bbz naar Tozo en weer terug). 
Naast het Bbz zal een deel van de zelfstandigen gebruik kunnen maken van de Tegemoetkoming 
Vaste Lasten (TVL) Q4 2021. 
Naast inkomensondersteuning is ook aanvullende ondersteuning in de vorm van heroriëntatie op 
ondernemerschap beschikbaar en kan dienstverlening van de regionale mobiliteitsteams (RMT’s) 
ingezet worden voor de doelgroep zelfstandig ondernemers. 
 
 

Vraag: 
Is de staatssecretaris bereid om het adviesrecht dat gemeenten hebben ten aanzien van personen 
die beschermingsbewind hebben naar voren te halen, zodat eventueel lichtere dienstverlening kan 
worden geboden? 
 
Antwoord: 
Op 1 januari 2021 is de Wet adviesrecht voor gemeenten bij de procedure rond 
beschermingsbewind wegens problematische schulden in werking getreden. In het kader van deze 
wet is een adviesrecht vóór instelling van het schuldenbewind onderzocht. Dit bleek niet efficiënt, 
omdat het vertragend werkt bij het stabiliseren van de financiële situatie van de inwoner en de 
toegang tot het bewind voor inwoners met problematische schulden bemoeilijkt. De wet is recent 
in werking getreden. Gemeenten doen nu ervaring op met het adviesrecht. Daarvoor moet hen 
een reële termijn worden gegeven. Daarom vind ik een aanpassing van de wet op dit moment niet 
wenselijk. 
 
 
Vraag: 
Er is sprake van schuldenproblematiek en betalingsachterstand. We komen maar met 15% van de 
mensen in contact en maar 4% krijgt financiële hulp. Hoe komt het dat wij 80% niet bereiken en 
wat kunnen we doen om het te verbeteren? 
 
Antwoord: 
Schuldeisers melden sinds 1 januari 2021 bij de gemeente als een inwoner betalingsachterstanden 
heeft op zijn of haar vaste lasten, zoals huur of energie. Gemeenten doen vervolgens een aanbod 
voor schuldhulpverlening aan die inwoners. Ik ben blij om te zien dat Divosa in de monitor 
Vroegsignalering Schulden aangeeft dat in de periode van januari 2021 – september 2021 
gemiddeld bij 17% van de meldingen succesvol contact is gelegd met de betreffende inwoner. 
https://www.divosa.nl/nieuws/ruim-250-duizend-signalen-van-betalingsachterstanden-monitor-
vroegsignalering-schulden-sinds. 
Het voordeel van veel signalen is dat je veel mensen kunt bereiken. Dat niet elk signaal leidt tot 
een traject kan te maken hebben met de wijze waarop het hulpaanbod tot stand komt. Uit de 
eerste cijfers blijkt bijvoorbeeld dat huisbezoeken en telefonisch contact het meest succesvol zijn 
en leiden tot een traject. Het kan zijn dat de persoon zelf geen behoefte heeft aan hulp. De 
succesfactoren van vroegsignalering worden gemonitord. 
Ik blijf me uiteraard inzetten om een grotere groep mensen met (dreigende) problematische 
schulden te bereiken en er voor te zorgen dat zij passende hulp krijgen. Zo starten in 2022 twee 
experimenten met het signaleren van mensen met (dreigende) problematische schulden. Bij het 
ene experiment krijgen inwoners een aanbod voor schuldhulpverlening naar aanleiding van 
betalingsachterstanden op gemeentebelastingen. Bij het andere experiment zijn 
hypotheekachterstanden de aanleiding. Het komend jaar besteed ik ook extra aandacht aan 
preventie van geldzorgen. Daarbij zal gezamenlijk met betrokken partijen worden gekeken naar 
wat de mogelijkheden zijn om een grotere groep mensen op een laagdrempelige manier te 
bereiken. 
 
 
Vraag: 
Kan de staatssecretaris ervoor zorgen dat Wijzer in geldzaken een rol gaat spelen bij 
vroegsignalering van schulden?  
 
Antwoord: 
Wijzer in geldzaken wil met voorlichting en educatie schulden voorkomen en zo vroeg mogelijk 
signaleren. Wijzer in geldzaken sluit in haar informatie bijvoorbeeld aan bij life events, zoals 
studeren of ontslag, zodat mensen goed budgetteren en snel hulp zoeken bij financiële zorgen. 
Ook wil Wijzer in geldzaken bij werkgevers en werknemers financiële zorgen bespreekbaar maken, 
zodat werknemers op tijd hulp krijgen en loonbeslag wordt voorkomen. Ik onderschrijf het belang 
van vroegsignalering van schulden en zal er bij Wijzer in geldzaken extra aandacht voor vragen. 
 
 
 
  

Vragen van het lid Jong, R.H. de (D66) 
 
Vraag: 
Hoe gaat het met de regionale mobiliteitsteams (RMT's)? Wat kunnen we nog leren terwijl de 
aanpak loopt? Wat is ervoor nodig om dit te blijven doen? 
 
Antwoord: 
In de afgelopen periode is de dienstverlening door 35 regionale mobiliteitsteams (RMT's) gefaseerd 
tot stand gekomen en inmiddels zijn alle RMT’s operationeel. De RMT's zullen tot en met eind 2022 
dienstverlening aanbieden aan werkzoekenden die sinds de coronacrisis werkloos zijn of werkloos 
dreigen te worden. De eerste resultaten van de monitor van de RMT's deel ik voor het einde van 
dit jaar met uw Kamer. Hierin zullen ook de lessen aan bod komen, die we tot dan toe hebben 
kunnen trekken.  
  
 
 
Vraag: 
Ziet de staatssecretaris mogelijkheden om de voorlichting te intensiveren om het risico op 
overbelasting en uiteindelijk burn-out te beperken? 
 
Antwoord: 
Ja, en deze mogelijkheden worden ook volop benut in het kader van zowel de Brede 
Maatschappelijke Samenwerking Burn-outklachten als thuiswerken (zie de Kamerbrief van 15 
november jl., Kamerstukken II 2021/2022, 25883, nr. 421). Zo is recent in de Week van de 
Werkstress onder meer met publiekscampagnes aandacht gevraagd voor werkstress op de 
werkvloer. Daarnaast hebben de ministeries van Sociale Zaken en Werkgelegenheid en van 
Volksgezondheid, Welzijn en Sport samen de campagne ‘Hey, het is oké op de werkvloer’ 
gelanceerd, gericht op het mentaal welzijn van werkenden en aandacht voor psychische klachten 
op het werk. In 2022 start voorts een publiekscampagne om de aandacht voor ongezonde 
(werk)druk in de maatschappij te vergroten. Het kabinet blijft bovendien thuiswerkers en andere 
werkenden op www.hoewerktnederland.nl en op www.Arboportaal.nl ondersteunen met tips en 
informatie om mentaal en fysiek gezond te blijven. 
 
 
 
  
 
 
Vraag: 
Weet de staatssecretaris de stand van zaken voor het kunnen aanbieden van een voltijdbonus? 
Deze mogelijkheid zou door de minister voor Medische Zorg en Sport aangedragen zijn aan het 
College voor de Rechten van de Mens. Verzoek is om deze mogelijkheid goed juridisch te 
onderzoeken.  
 
Antwoord: 
Ik heb begrepen dat op dit moment de laatste hand wordt gelegd aan de brief waarmee het advies 
door de minister van Volksgezondheid, Welzijn en Sport (VWS) naar uw Kamer wordt gezonden. 
Deze zal op afzienbare termijn uw Kamer bereiken. 
 
 
Vraag: 
Kan de staatssecretaris kijken of in de fiscaliteit echt geen onderscheid gemaakt zou mogen 
worden naar arbeidsduur? Kan de staatssecretaris een helder antwoord geven of dit juridisch kan 
of niet?  
 
Antwoord: 
Op dit moment zien we verschillende kwetsbaarheden om onderscheid in de fiscaliteit te maken 
naar arbeidsduur. Zo is de huidige urenregistratie onvoldoende controleerbaar en is het risico op 
misbruik groot. Op dit moment is niet duidelijk of het juridisch mogelijk is of niet. Mijn ministerie 
zal contact opnemen met het ministerie van Financiën om te bespreken of dit nader kan worden 
bekeken. 
 
 
 

Vragen van het lid Nijboer, H. (PvdA) 
 
Vraag: 
Doet het kabinet genoeg om armoede onder kinderen te voorkomen? Zijn de plannen in de 
begroting van volgend jaar voldoende om het aantal kinderen in armoede echt naar beneden te 
brengen? 
 
Antwoord: 
In de eerste rapportage ambitie kinderarmoede is een lichte daling in de kinderarmoedecijfers te 
zien, maar er is verdergaande inzet nodig om de streefcijfers te behalen (Kamerstukken II, 2020-
2021, 24515, nr.612). Zoals in de eerste rapportage ambities kinderarmoede (Kamerstukken II, 
2020-2021, 24515, nr. 608) is aangegeven, zijn extra acties in gang gezet om kinderen die 
opgroeien in armoede te bereiken en te ondersteunen, zoals de subsidie armoedepartijen Sam& 
verlengen tot en met eind 2022 en de voortzetting en uitbreiding van de inzet van 
ervaringsdeskundigen met Sterk uit Armoede, het zoeken van verdere aansluiting met relevante 
programma’s en trajecten, zoals de Gelijke Kansen Alliantie vanuit het ministerie van Sociale 
Zaken en Werkgelegenheid (SZW), het in samenwerking met de ministeries van Onderwijs, 
Cultuur en Wetenschap (OCW) en het ministerie van Volksgezondheid, Welzijn en Sport (VWS) 
ondersteunen van de publiek-private samenwerking Alliantie Kinderarmoede ondersteunen met als 
inzet om te komen tot een concreet actieplan en meer aandacht genereren voor de preventie van 
geldzorgen. 
Het is aan een nieuw kabinet om het kinderarmoedebeleid de komende jaren verder vorm te 
geven en het maatschappelijke en politieke debat te voeren over de hoogte van het minimumloon, 
de toereikendheid van het sociaal minimum en het toeslagensysteem. Het kabinet heeft in reactie 
op de motie van het lid Omtzigt c.s.  reeds toegezegd om een commissie in te stellen die 
onderzoek gaat doen naar de hoogte van het sociaal minimum voor verschillende huishoudtypen. 
Zoals toegezegd tijdens het debat over het wetsvoorstel niet-indexeren van de kinderbijslag op 13 
oktober jl. zal de commissie ook ingaan op de systematiek van het sociaal minimum en 
alternatieven hiervoor. 
 
 
Vraag: 
Is de staatssecretaris bereid om bij de beslagvrije voet de ruimte te bieden om mensen tegemoet 
te komen, zodat wordt voorkomen dat naar de kantonrechter moet worden gegaan voor een 
uitzondering? 
 
Antwoord: 
De beslagvrije voet is een minimum dat in acht moet worden genomen. De schuldenaar kan 
zonder gang naar de rechter in gesprek met de schuldeiser over wat hij/zij gezien de situatie het 
beste kan aflossen. Dat kan bijvoorbeeld door een langere aflossingstermijn met lagere 
termijnbedragen af te spreken. Daarvoor kan de schuldenaar contact opnemen met de 
(coördinerende) deurwaarder of contactpersonen bij beslagleggende partijen zoals UWV en SVB. 
Als de schuldenaar daar hulp bij nodig heeft, kan dat bijvoorbeeld via een schuldhulpverlener of 
vrijwilliger. Komen de schuldenaar en schuldeiser er niet uit, dan kan de schuldenaar aan de 
kantonrechter vragen om de beslagvrije voet op te hogen. 
  
 
 
  

Vragen van het lid Palland, H.M. (CDA) 
 
Vraag: 
Hoe gaat de staatssecretaris de inzet en resultaat van de extra € 100 miljoen, die als extra 
investering is vrijgemaakt ten behoeve van de uitvoeringscapaciteit, monitoren om het 
implementeren van vernieuwingen van het arbeidsmarktbeleid en bijbehorende instrumenten geen 
vertraging te laten oplopen door gebrekkige uitvoeringscapaciteit? 
 
Antwoord: 
Vooruitlopend op de kabinetsreactie op het traject ‘Werk aan de Uitvoering’ (WAU) investeert het 
kabinet € 100 miljoen in het Uitvoeringsinstituut Werknemersverzekeringen (UWV), de Sociale 
Verzekeringsbank (SVB) en het Bureau Keteninformatisering Werk en Inkomen (BKWI) vanaf 
2022. Deze middelen worden specifiek ingezet voor onderhoud en modernisering van de ICT, het 
verbeteren van de dienstverlening, het bieden van maatwerk en ter uitbreiding van de artsen- en 
handhavingscapaciteit. Voor BKWI wordt structureel extra ontwikkelcapaciteit beschikbaar gesteld. 
 
Over de inzet van deze middelen zijn afspraken gemaakt met de uitvoeringsorganisaties. Samen 
met de uitvoeringsorganisaties maken we daarbinnen goede afwegingen over de inzet op projecten 
die toezien op het waarborgen van de continuïteit van de dienstverlening, de inzet op het 
verbeteren van de stabiliteit van systemen en de inzet en ruimte om de nodige vernieuwingen aan 
te brengen. Monitoring van de effecten op de uitvoeringscapaciteit en op de resultaten van de 
afzonderlijke projecten vindt periodiek plaats. Aan de hand daarvan ga ik waar nodig het gesprek 
aan. Uw Kamer neem ik hier halfjaarlijks in mee via de Stand van de uitvoering. 
  
 
 
Vraag: 
Hoe staat het nu met de toepassing van de MKB Verzuim-ontzorg-verzekering in de markt? Hoe zit 
het met de toegankelijkheid op basis van premieontwikkeling? Voorziet dit daadwerkelijk in een 
behoefte van kleinere werkgevers en werkt het zoals we beoogden? Kan dit geëvalueerd worden?  
 
Antwoord: 
In april jl. is de Tweede Kamer geïnformeerd over de ontwikkelingen rond de MKB verzuim-
ontzorg-verzekering (Kamerstukken II 2020/21, 29 544, nr. 1046). Werkgeversorganisaties en het 
Verbond van Verzekeraars gaven toen aan positief te zijn over dit verzekeringsproduct en de 
werking er van. Deze twee partijen hebben de afspraak gemaakt het convenant over deze 
verzekering jaarlijks te evalueren en daarbij aandacht te hebben voor schadelastontwikkeling, 
klachten en klanttevredenheid. In het voorjaar van 2022 zal de Tweede Kamer weer een update 
ontvangen van de monitoring van de ontwikkelingen rond de MKB verzuim-ontzorg-verzekering. 
  
 
 
 
  

Vraag: 
Kan de staatssecretaris aangeven of het budget van de Tijdelijke Ondersteuning Noodzakelijke 
Kosten (TONK) volledig wordt benut? 
 
Antwoord: 
In de periode 1 januari tot en met 30 september 2021 was er de Tijdelijke Ondersteuning 
Noodzakelijke Kosten (TONK) om huishoudens te ondersteunen bij het betalen van hun 
noodzakelijke kosten, als zij (een deel van) hun inkomen als gevolg van corona zagen wegvallen 
en daardoor de noodzakelijke kosten niet meer konden voldoen. Het kabinet heeft hiervoor €260 
miljoen euro aan gemeenten beschikbaar gesteld via het gemeentefonds. Gemeenten hoeven geen 
verantwoording aan het rijk af te leggen over de besteding van deze middelen. Er is dus geen 
beeld te geven van de totale benutting van de middelen. Gemeenten hebben aangeven dat ze 
eventueel resterende middelen blijven benutten bij het ondersteunen van huishoudens onder meer 
via de reguliere bijzondere bijstand, noodfondsen of maatwerkloketten. 
 
 
Vraag: 
Wat is de stand van zaken met betrekking tot het AOW-hiaat van zzp-ers? 
 
Antwoord: 
In de motie wordt de regering verzocht voor de groep zelfstandigen die reeds ziek was voor de 
verhoging van de AOW-leeftijd in 2013 en geen toegang heeft tot de overbruggingsuitkering (OBR) 
of andere voorzieningen, een compensatieregeling inclusief dekking uit te werken en voor te 
leggen aan de Kamer. Het kabinet heeft deze motie in behandeling en beziet op dit moment de 
mogelijkheden om te komen tot een regeling die past binnen de juridische kaders. Ik verwacht dat 
de Kamer hierover in het voorjaar bericht kan worden. 
  
 
 
Vraag: 
Om te voorkomen dat grensarbeiders worden geconfronteerd met mogelijke negatieve fiscale 
gevolgen werd een overeenkomst met Duitsland als België afgesloten en verlengd. Is de 
staatssecretaris voornemens om deze overeenkomst opnieuw te verlengen?  
 
Antwoord: 
De fiscaliteit valt onder de verantwoordelijkheid van de staatssecretaris van Financiën. 
 
In onze gezamenlijke brief van 26 november 2021 (2021Z21810) over de aanvullende 
aanpassingen in het steunpakket in het vierde kwartaal heeft de staatssecretaris van Financiën 
aangegeven dat België en Duitsland zullen worden benaderd voor een verdere verlenging van de 
overeenkomsten over de behandeling van thuiswerkdagen onder de belastingverdragen. 
 
Voor de sociale zekerheid geldt dat het onderwerp van verlenging van de afspraken over de 
behandeling van thuiswerken op de agenda staat van een Europees overleg dat plaats zal vinden 
op 15 en 16 december. Het is mijn inzet en verwachting dat deze afspraken verlengd zullen 
worden. Daarnaast streven de staatssecretaris van Financiën en ik er naar uw Kamer voor het eind 
van het jaar te informeren over onze visie op de toekomst van thuiswerken voor grensarbeiders 
zowel voor de sociale zekerheid als voor de fiscaliteit. 
 
 
 
  

Vraag: 
Hoe kijkt de staatssecretaris aan tegen de aanbevelingen uit het rapport van de Algemene 
Rekenkamer over arbeidsuitbuiting en het zelfstandig strafbaar maken van arbeidsuitbuiting? Kan 
hij toezeggen dat het ministerie van Sociale Zaken en Werkgelegenheid met deze aanbevelingen 
aan de slag gaat? 
 
Antwoord: 
Het kabinet ondersteunt de aanbevelingen in het rapport van de Algemene Rekenkamer over 
arbeidsuitbuiting en wil deze uitvoeren. Het kabinet heeft in de recente voortgangsbrief van het 
programma Samen tegen Mensenhandel een pakket maatregelen aangekondigd die zien op de 
aanpak van arbeidsuitbuiting en ernstige benadeling. Hierin is aangegeven dat het aanpassen van 
artikel 273f van het Wetboek van Strafrecht (Sr) om meerdere redenen mogelijk en wenselijk is en 
dat daarnaast wordt ingezet op het beter benutten van bestaande instrumentarium om ernstige 
benadeelde werknemers te beschermen. Hiermee werd uitvoering gegeven aan de motie-
Simons/Maatoug over het verkennen van het verbreden van de juridische definitie van 
arbeidsuitbuiting. Ingeschat wordt dat een dergelijke wijziging van artikel 273f Sr in totaal €20 
miljoen aan structurele kosten meebrengt. Hiervoor is momenteel geen dekking. Het is aan een 
volgend kabinet om te besluiten of artikel 273f Sr moet worden herzien en zo ja, om financiële 
dekking hiervoor te vinden. 
 
In de voortgangsbrief programma Samen tegen Mensenhandel van 17 november jl. (2021Z20650) 
wordt aan uw Kamer de huidige denkrichting geschetst rond de wijze waarop het artikel 273f Sr 
zou kunnen worden gewijzigd. In die brief wordt uitgelegd dat het doel van deze wijziging is 
allereerst om de strafbaarstelling als geheel toegankelijker te maken. Verder wordt met de 
herziening beoogd om de strafrechtelijke aansprakelijkheid op een aantal onderdelen te 
verruimen, onder meer door het laten vervallen van de impliciete uitbuitingsbestanddelen. De 
voorgestelde wetswijzigingen verbeteren de onderlinge samenhang en mogelijkheden tot 
differentiatie tussen de verschillende strafrechtelijke verwijten die onder het huidige artikel 273f 
Wetboek van Strafrecht schuilgaan. Bovendien bewerkstelligen de voorgestelde wijzigingen dat 
bepaalde onderdelen een ruimer bereik krijgen (waarmee de bewijslast wordt verlicht) en alle 
voorwaarden voor strafbaarheid weer in de wet zijn opgenomen. Tot slot maken zij de 
strafbaarstelling van mensenhandel-gerelateerde gedragingen als geheel toegankelijker. 
 
 
Vraag: 
Hoe mooi zou het zijn om in elk bedrijf tenminste 1 Harrie te hebben. Is de staatssecretaris 
daartoe bereid?  
 
Antwoord: 
Ik ben het met de leden van de CDA-fractie eens dat persoonlijke ondersteuning van mensen met 
een arbeidsbeperking op de werkvloer van groot belang is. Harries kunnen daarbij een goede rol 
spelen. 
Mensen met een arbeidsbeperking zijn verschillend en hun behoefte aan ondersteuning ook. 
Daarom is het belangrijk dat ondersteuning op maat plaatsvindt. Het wetsvoorstel Breed Offensief 
stelt meer waarborgen in de Participatiewet voor, om ondersteuning op maat te bieden. 
Het kan gaan om de inzet van een erkende jobcoach, maar het kan bijvoorbeeld ook gaan om de 
inzet van zogenoemde ‘Harries’, waarbij naaste collega’s de begeleiding op de werkplek op zich 
nemen of een combinatie van beide. 
Het is aan de gemeente om te beoordelen welke vorm van persoonlijke ondersteuning in een 
concrete individuele situatie geboden is en om daarover met de werkgever en werkzoekende 
afspraken te maken. 
 
 
 
  

Vragen van het lid Peters, W.P.H.J. (CDA) 
 
Vraag: 
Is de staatssecretaris het eens met het CDA dat een mens intrinsiek van waarde is en dat een 
mens hulp verdient, zonder mitsen en maren? 
 
Antwoord: 
Ik onderschrijf zeer dat elk mens intrinsiek van waarde is. Elk mens is uniek en heeft zowel 
talenten als beperkingen. Daarbij kunnen mensen in omstandigheden komen die nopen tot 
ondersteuning. Die ondersteuning kan worden geboden vanuit de samenleving, maar ook vanuit 
de overheid. Voor wat betreft ondersteuning vanuit de overheid is het van belang dat er kaders 
worden gesteld en dat professionals steeds goed met burgers kijken naar hun mogelijkheden en 
die mogelijkheden stimuleren en versterken. 
  
 
 
Vraag: 
Eerder is een motie ingediend om niet inbare verhogingen op schulden bij de overheid kwijt te 
schelden. Commerciële bedrijven zouden dergelijke schulden allang voor een fractie van de 
papieren waarde van de hand gedaan. Wat is stand van zaken van deze moties?  
 
Antwoord: 
Met mijn brief van 13 september 2021 heb ik de Tweede Kamer geïnformeerd over de uitvoering 
van de motie van Peters/Van Dijk over de mogelijkheden om door de overheid gecreëerde en 
oninbare verhogingen in een 'uitzonderingsjaar' kwijt te schelden (Kamerstukken II, 2020/2021, 
24515, nr. 610). Met deze brief is ook het onderzoeksrapport Ophogingen van Panteia aan de 
Tweede Kamer aangeboden. Het onderzoek laat zien dat invoering van een uitzonderingsjaar - 
waarin alle door de overheid gecreëerde en oninbare verhogingen worden kwijtgescholden - niet 
nodig noch wenselijk is. 
Een uitzonderingsjaar biedt alleen soelaas voor de groep mensen die nog geen problematische 
schulden heeft, anders is kwijtschelding van de ophoging alleen onvoldoende. Er is dan meer 
nodig, ook ten aanzien van de initiële vordering zelf. 
Een uitzonderingsjaar is een oplossing als er nauwelijks private schulden zijn. Uit het onderzoek 
blijkt dat juist private partijen de grootste schuldeiser zijn. Als de door de overheid gecreëerde en 
oninbare verhogingen worden kwijtgescholden blijven er naast de initiële vordering nog grote 
schulden aan private schuldeisers over, met een gemiddelde van 71% op de gehele schuldenlast. 
Daarnaast zijn er al mogelijkheden om mensen met schulden meer ruimte te bieden zoals de 
noodstopprocedure en de algehele kwijtschelding die is opgenomen in de Algemene wet 
bestuursrecht. Ook mogen overheden die sociale zekerheidswetten uitvoeren sinds april 2021 gaan 
meewerken aan schuldregelingen tegen finale kwijting. Het is belangrijk om deze punten eerst 
goed te benutten voordat tot nieuwe initiatieven wordt overgaan. 
Overigens is recent de mogelijkheid voor de Sociale Verzekeringsbank (SVB), Uitvoeringsinstituut 
Werknemersverzekeringen (UWV) en gemeenten om mee te werken aan minnelijke schuldregeling 
uitgebreid. Zij mogen nu ook instemmen met een schuldregeling in geval er sprake is van 
overtreding van de inlichtingenplicht, tenzij er sprake is van opzet of grove schuld. Daartoe is 
onder andere artikel 60c van de Participatiewet aangepast. 
 
 
 
  

Vragen van het lid Maatoug, S. (GroenLinks) 
 
Vraag: 
Rechterlijke uitspraken over de Participatiewet worden niet bijgehouden, terwijl de Kamer moet 
weten hoe de wet wordt toegepast. Mijn vraag aan de staatssecretaris is: gaat u de rechterlijke 
uitspraken bijhouden en zo niet, kunt u dat uitleggen? 
 
Antwoord: 
Het belang om ontwikkelingen binnen de jurisprudentie te volgen onderschrijf ik volledig. De op 
rechtspraak.nl gepubliceerde uitspraken van rechtbanken en de Centrale Raad van Beroep worden 
gemonitord op nieuwe ontwikkelingen. Van relevante ontwikkelingen in de rechtspraak word ik 
vervolgens op de hoogte gesteld. Voor de uiteindelijke uitvoering van de wet is de wijze waarop 
jurisprudentie vertaald wordt het belangrijkst. Ik wil daarom ook vooral de al bestaande 
overleggen met uitvoeringsorganisaties en gebruikers blijven gebruiken om hierover in gesprek te 
blijven. In combinatie met onder meer de rapportages vanuit het dit jaar opgestarte 
Signaleringsteam van de Landelijke Cliëntenraad (LCR), de Vereniging van Nederlandse 
Gemeenten (VNG) en de Inspectie SZW, verschaffen deze gesprekken een goed beeld hoe de wet 
wordt toegepast en waar mogelijk aanpassingen gewenst zijn. 
 
 
Vraag: 
Wethouders in Nederland werken door en zetten concrete stappen. Het experimenteren van 
gemeenten willen we niet in de weg zitten met rechtspraak. Zou de staatssecretaris hier gewoon 
ruimte voor willen geven? 
 
Antwoord: 
Ik onderschrijf het belang voor gemeenten om nieuwe manieren te kunnen ontwikkelen om 
bijstandsgerechtigden te ondersteunen, zoals bij het vinden van betaald werk. Goede 
methodologische experimenten kunnen bijdragen aan effectiever beleid. Uitgangspunt daarbij is 
dat gemeenten zich houden aan de kaders van de Participatiewet. 
Voor gemeenten bestaat daarnaast de mogelijkheid om gebruik te maken van het 
experimenteerartikel in de Participatiewet (artikel 83, eerste lid). Om gebruik te maken van dit 
experimenteerartikel kunnen gemeenten met ideeën komen voor een experimentopzet, die 
uiteindelijk vertaald moeten worden in een Algemene Maatregel van Bestuur. Gemeenten die op 
basis van dit artikel zijn aangewezen als experimenteergemeenten kunnen op onderdelen van de 
Participatiewet afwijken van de wet. 
 
 
Vraag: 
Hoeveel winst wordt in de sector kinderopvang gemaakt? Hoe zit het met de winst de afgelopen 5 
jaar? Weet de staatssecretaris hoe het zit met de winst? Zo nee, zou de staatssecretaris het niet 
moeten willen weten? 
 
Antwoord: 
Het Waarborgfonds & Kenniscentrum Kinderopvang publiceert ieder jaar een overzicht van de 
financiële ontwikkelingen in de kinderopvang. In dit sectorrapport staat onder andere het 
gemiddelde resultaat. De onderzochte kinderopvangorganisaties vertegenwoordigde vorige meting 
samen circa 40% van de kindplaatsen. Het laatste jaar waarvoor cijfers beschikbaar zijn is 2020. 
Toen bedroeg het resultaat 4,1% voor vennootschapsbelasting waarvan 0,2% uitgekeerd is aan 
dividend. In de jaren 2015-2018 is de winst langzaam gestegen van 1,0% in 2015 tot 5,4% in 
2018, en daarna weer licht gedaald. Tussen 2015 en 2019 schommelde de dividenduitkering 
tussen de 0,1% en 0,4%. Het CBS houdt ook cijfers over resultaten in de sector bij. Hier is 
dezelfde geleidelijke stijging te zien bij de resultaten voor belasting tussen 2015 en 2019. 
 
 
 
  

Vraag: 
Vindt de staatssecretaris niet dat het tijd is om het minimumjeugdloon te verhogen? 
 
Antwoord: 
In Nederland hebben we een minimumjeugdloon dat zich gedurende de adolescentie opbouwt tot 
een volledig minimumloon. Daar is voor gekozen omdat hogere minimumjeugdlonen de 
werkgelegenheid voor jongeren negatief kunnen beïnvloeden en omdat verhoging van het wettelijk 
minimumjeugdloon een perverse prikkel kan geven in de scholingsbeslissing van jongeren. De 
mate waarin een werkgelegenheidseffect optreedt, hangt af van de omvang van de verhoging. Het 
kabinet erkent tegelijkertijd dat de sociaaleconomische en maatschappelijke positie van jongeren 
is veranderd. Daarom is besloten het minimumjeugdloon in twee stappen te verhogen en de 
leeftijd waarop het volledig wettelijk minimumloon geldt naar 21 jaar te verlagen. 
De leeftijdsgrens van 21 jaar sluit aan bij de onderhoudsplicht die ouders hebben voor kinderen tot 
21 jaar. Deze wijzigingen zijn in 2017 en 2019 stapsgewijs doorgevoerd. Eventuele nieuwe 
aanpassingen aan het minimumjeugdloon zijn aan een volgend kabinet. 
 
 
Vraag: 
Het Uitvoeringsinstituut Werknemersverzekeringen (UWV) heeft een zeer praktische oplossing voor 
de sociaal-medische herbeoordelingen rondom 60 plus. Met het gigantische probleem dat we 
hebben, is het zonde om dit niet gewoon aan te pakken. Kan de Staatssecretaris uitleggen waarom 
we dit niet zo doen? 
 
Antwoord: 
Het niet meer beoordelen van zestigplussers lijkt op het eerste oog een praktische oplossing om 
het Uitvoeringsinstituut Werknemersverzekeringen (UWV) verlichting te bieden op het gebied van 
sociaal-medisch beoordelen. Er zitten echter nogal wat haken en ogen aan dit voorstel. Zoals ik in 
mijn brief van 29 november jl. heb geschreven zie ik het niet meer herbeoordelen van 
zestigplussers als een ingrijpende maatregel die zorgvuldige afweging vereist. Stoppen met het 
herbeoordelen van deze groep betekent dat  sommige mensen niet meer de uitkering zullen 
ontvangen die bij hun situatie past. Dit betreft ook mensen die na een herbeoordeling van het 
UWV een hogere uitkering Inkomensvoorziening Volledig Arbeidsongeschikten (IVA) zouden 
krijgen. Stoppen met herbeoordelingen zou dus ingrijpende gevolgen kunnen hebben voor deze 
mensen. Ik vind het daarom belangrijk om de impact van de maatregel verder te verkennen met 
UWV, de Nederlandse Vereniging voor Verzekeringsgeneeskunde (NVVG) en sociale partners. In 
het voorjaar zal ik u informeren over de uitkomst hiervan. Overigens biedt de huidige wet geen 
ruimte om leeftijdsgrenzen te hanteren in het beoordelingsbeleid van het UWV. Om de maatregel 
rondom herbeoordelingen van zestigplussers in te voeren, dient er eerst een wetswijziging 
doorgevoerd te worden. 
 
 

Vraag: 
Wat ziet de staatssecretaris als eerste, belangrijkste stap op weg naar meer balans op de 
arbeidsmarkt? Groot onderhoud op de arbeidsmarkt is nodig. Goede rapporten (Borstlap en 
Wetenschappelijke Raad voor het Regeringsbeleid (WRR)) liggen op de planken. Staatssecretaris, 
staat alles in de steigers voor de opvolger?  
 
Antwoord: 
Het groot onderhoud is al begonnen. De eerste stappen naar een arbeidsmarkt in balans zijn onder 
dit kabinet gezet. In lijn met de rapporten van de Commissie Regulering van Werk en de WRR is 
de afgelopen jaren al gewerkt naar een gelijker speelveld voor verschillende contractvormen. Ik 
noem hierna de belangrijkste maatregelen:  
  met de Wet Arbeidsmarkt in Balans (WAB) heeft het kabinet in een gelijktijdige beweging 
vaste contracten ‘minder vast’ gemaakt, en flexibele contracten ‘minder flexibel’; 
  de zelfstandigenaftrek wordt stapsgewijs verlaagd; 
  conform het pensioenakkoord wordt momenteel gekeken naar een verplichte 
arbeidsongeschiktheidsverzekering met opt-out mogelijkheid; 
  met onder andere ontwikkeladviezen, het STAP-budget en regionale mobiliteitsteams 
investeert het kabinet in menselijk kapitaal en een wendbare beroepsbevolking. 
Er zijn dus belangrijke stappen gezet. Tegelijkertijd onderkent het kabinet dat een vervolg nodig 
is. Die verdere stappen zijn aan een volgend kabinet. 
 
Het kabinet heeft de afgelopen periode voorbereidingen getroffen die het volgende kabinet in staat 
stellen om de aanbevelingen uit de genoemde rapporten verder ter hand te nemen. 
In de woorden van de heer Ceder staat alles dus in de steigers voor het volgende kabinet. 
 
Zoals vermeld in de kabinetsreactie zal in de volgende regeerperiodes in het bijzonder verdere 
aandacht nodig zijn voor:  
  de verschillen tussen contractvormen (vast, flex en zzp); 
  effectieve dienstverlening en investeringen in menselijk kapitaal; 
  de beweging naar regels die nog beter aansluiten bij de behoeften van werkenden en 
werkgevers, ongeacht de contractvorm. 
 
Vraag: 
De financiering voor de Ambachtsacademie loopt komend jaar af, maar de opgebouwde kennis en 
infrastructuur moeten we behouden. Hoe denkt de staatssecretaris hierover? (ik overweeg een 
motie) 
 
Antwoord: 
In mijn kamerbrief van 16 augustus 2021 (kamerstukken II, 2021/2022, 30012, nr.140) heb ik 
aangegeven dat de resultaten van het eerste project (“Werkgelegenheidskansen benutten in het 
kleinschalig ambacht via de Ambachtsacademie”) tegenvallen. 
De subsidie voor de Ambachtsacademie voor het tweede project (“Levenlang ontwikkelen via de 
Ambachtsacademie”) loopt door tot eind 2023. Instroom van nieuwe kandidaten is volgens het 
projectplan van de Ambachtsacademie mogelijk tot 1 april 2022. 
Als onderdeel van dit project heb ik de Ambachtsacademie gevraagd om alternatieve 
financieringsmogelijkheden te onderzoeken, zodat de Ambachtsacademie niet meer afhankelijk zou 
hoeven zijn van subsidies van de overheid. 
Zodra die resultaten beschikbaar zijn ga ik daarover met de Ambachtsacademie in gesprek. 
 
 
 
  

Vraag: 
Mijn fractie heeft vaker gepleit voor snelle afkoop van problematisch schulden, door met 
saneringskredieten te werken die gedekt worden door het waarborgfonds. Het is goed dat hier 
middelen voor vrij zijn gemaakt. Kan de staatssecretaris aangeven hoe het staat met de 
uitwerking van de planning, ook voor mensen buiten de reguliere gemeentelijke schuldhulp? Kan 
de staatssecretaris daarnaast aangeven hoe het staat met de aangekondigde pilots en hoe worden 
partijen als SchuldHulpMaatje hierbij betrokken?  
 
Antwoord: 
De uitwerking van het Waarborgfonds verloopt voorspoedig. Er vinden gesprekken plaats met een 
aantal grote kredietbanken die als eerste een overeenkomst willen sluiten met het 
Waarborgfonds. Op 8 december aanstaande ben ik aanwezig bij de online startbijeenkomst van 
het Waarborgfonds.  
Ik subsidieer pilots van het Jongeren Perspectief Fonds (JPF) en SchuldHulpMaatje (SHM) 
waarin wordt onderzocht hoe het Waarborgfonds kan worden ingezet bij saneringskredieten voor 
respectievelijk jongeren zonder afloscapaciteit en mensen die buiten de reguliere gemeentelijke 
schuldhulp vallen. De pilots zijn al eerder gestart met voorbereidingen om saneringskredieten voor 
deze doelgroepen mogelijk te maken. JPF en SHM zijn met het Waarborgfonds in gesprek over de 
manier waarop de doelgroepen kunnen aansluiten bij het waarborgfonds. 
  
 
 
Vraag: 
Staatssecretaris, klopt het dat naast de voedselbanken ook andere organisaties aanspraak kunnen 
maken maken op de middelen (12 miljoen) als zij werken voor dezelfde doelgroep? En geldt dit 
ook voor de informele voedselbanken die zo belangrijk bleken te zijn tijdens de coronacrisis? 
 
Antwoord: 
Zoals ik aangaf in mijn brief van 1 november 2021 (kamerstukken II, 2021/2022, 35420, nr. 416) 
ben ik van plan om de Europees Sociaal Fonds (ESF) + middelen voor de programmaperiode 
2021–2027, die bedoeld zijn voor de ondersteuning van de meest behoeftigen, te besteden aan 
voedselhulp en andere vormen van materiële ondersteuning. Ik zal een aanvraagtijdvak 
openstellen, waarin ik partijen oproep om een aanbod te doen voor uitvoering van dit ESF-
onderdeel. Dit aanvraagtijdvak zal ik medio 2022 publiceren, nadat het programma ESF+ (2021–
2027) door de Europese Commissie is goedgekeurd, en nadat de nationale ESF+ regeling is 
gepubliceerd. De voorwaarden zijn op dit moment nog niet bekend. Over informele voedselbanken 
of andere specifieke partijen kan ik nu nog geen uitspraak doen. 
 
 

Vragen van het lid Stoffer, C. (SGP) 
 
Vraag: 
Beloofd was dat de uitkomsten van het onderzoek naar rouw op de werkvloer eind dit jaar zouden 
komen. Wanneer ligt het rapport in ons postvakje?  
 
Antwoord: 
Het onderzoek 'Rouw en werk' wordt eind januari afgerond. Het rapport zal kort daarna aan het 
parlement worden aangeboden. Het onderzoek is breed: wat is - in aanvulling op bestaande 
voorzieningen - nodig om werknemers die rouwen om het verlies van een naaste te ondersteunen, 
zodat ze bij het werk betrokken blijven en hun uitval uit het werkproces zo beperkt mogelijk blijft.  
  
 
 
Vraag: 
Is de staatssecretaris bereid te verkennen op welke manier rouwenden beter kunnen worden 
ondersteund bij het verlies van een geliefde, bijvoorbeeld door middel van een gemeentelijk 
rouwloket? 
 
Antwoord: 
In de voorgaande vraag heb ik aangegeven dat het onderzoek 'Rouw en werk' eind januari wordt 
opgeleverd. Ik wil eerst de resultaten van het onderzoek afwachten en deze beoordelen alvorens 
verdere verkenningen te starten.    
  
 
 
Vraag: 
Wil de staatssecretaris de financiële problematiek na het verlies van een geliefde onderzoeken? 
 
Antwoord: 
Met de heer Stoffer ben ik van mening dat de problematiek op financieel gebied na verlies van een 
geliefde het onderzoeken waard is. 
Het beeld van een terugvordering op het kindgebonden budget bij overlijden van de partner is ons 
niet bekend. Eerder zou je het tegendeel verwachten, namelijk dat het kindgebonden budget 
hoger wordt als gevolg van de Alleenstaande Ouder Kop (ALO-kop). 
Het komende jaar gaat mijn ministerie in gesprek met diverse organisaties die nabestaanden 
ondersteunen en met relevante overheidsorganisaties om te kijken tegen welke zaken 
nabestaanden aanlopen na overlijden van partner of ouders. In feite is dat een onderzoek waarbij 
ook met de heer Stoffer contact opgenomen zal worden om dat kindgebonden budget op te 
helderen. 
Tot slot kan ik de heer Stoffer toezeggen dat de financiële problematiek naar aanleiding van 
overlijden van partner of ouders hierin meegenomen wordt. 
 
 
Vraag: 
Het komt regelmatig voor dat mensen die ondersteuning krijgen juist worden gestraft doordat ze 
gekort worden op hun uitkering, dat kan toch niet de bedoeling zijn? Hoe gaat de staatssecretaris 
ervoor zorgen dat gemeenten op dit punt meer ruimte voor maatwerk krijgen én nemen? En kan 
de staatssecretaris daarbij ook kijken of en hoe financiële ondersteuning vanuit kerken en 
maatschappelijke organisaties kan worden uitgezonderd van de verrekening met de uitkering?  
 
Antwoord: 
Financiële ondersteuning in de vorm van een gift kan bij de uitvoering van de Participatiewet 
buiten beschouwing worden gelaten, voor zover deze uit een oogpunt van bijstandsverlening 
verantwoord is. Het college van burgemeester en wethouders dient hier als uitvoerder een oordeel 
over te geven. Kerken en maatschappelijke organisaties die burgers in bepaalde situaties met een 
gift willen helpen, adviseer ik om het contact met het college van burgemeester en wethouders te 
zoeken. Samen kan dan worden gekeken hoe deze organisaties de desbetreffende burgers in 
individuele situaties kunnen ondersteunen, zonder dat hun giften met de bijstand worden 
verrekend. 
 
 
 
 

Vraag: 
Schenkkringen, zoals broodfondsen, hebben een plan gemaakt voor een snelle, eenvoudige 
oplossing voor de verplichte arbeidsongeschiktheidsverzekering voor zelfstandigen. Graag een 
reactie van de staatssecretaris op dit plan. Is de staatssecretaris bereid de haalbaarheid en 
mogelijkheden hiervan te onderzoeken? En is een collectieve basisvoorziening voor alle werkenden 
op lange termijn ook nog een optie, zoals ook de Commissie Borstlap adviseerde?  
 
Antwoord: 
Het is mij bekend dat schenkkringen gezamenlijk een plan hebben gemaakt als alternatief voor 
een verplichte arbeidsongeschiktheidsverzekering voor zelfstandigen. 
In hun voorstel is er geen sprake van een verplichte verzekering, maar is sprake van keuzevrijheid 
voor de zelfstandige. De zelfstandigenaftrek wordt daarin voorwaardelijk gemaakt: er bestaat 
alleen recht op zelfstandigenaftrek, als de zelfstandige een arbeidsongeschiktheidsverzekering of 
een andere voorziening heeft getroffen en bijvoorbeeld deelneemt aan een schenkkring. 
Ik snap dat dit op het eerste gezicht een aantrekkelijk voorstel lijkt. Maar ik zie ook beperkingen. 
Daarvoor heb ik verschillende redenen. 
De verplichte verzekering, zoals afgesproken in het Pensioenakkoord – en waarvoor de Stichting 
van de Arbeid een voorstel heeft gedaan – dient meerdere doelen: het biedt een financieel 
vangnet voor zelfstandigen die arbeidsongeschikt raken en draagt er daarmee aan bij dat elke 
werkende zich tot de AOW-gerechtigde leeftijd kan verzekeren tegen het risico om 
arbeidsongeschikt te raken. Ook wordt hiermee beoogd om de kostenverschillen te verkleinen 
tussen zelfstandigen en werknemers. 
Met het voorstel van de gezamenlijke schenkkringen worden deze doelen niet bereikt, doordat de 
keuze aan de zelfstandige wordt overgelaten. Er is solidariteit vereist om een verzekering 
betaalbaar en voor iedereen toegankelijk te maken. Dit vereist verplichte deelname. 
Bovendien bieden schenkkringen slechts een beperkte dekking. Deelname aan een schenkkring is 
mogelijk voor maximaal zeven jaar. Een schenkkring biedt dus geen dekking tot de AOW-
gerechtigde leeftijd, zoals beoogd met de verplichte verzekering. 
In het voorstel heeft de zelfstandige met een voorziening tegen arbeidsongeschiktheid met de 
zelfstandigenaftrek een fiscaal voordeel dat een werknemer niet heeft. Door dit voorstel worden de 
verschillen tussen werknemers en zelfstandigen dus niet verkleind. 
Om deze redenen wil ik deze alternatieve route dan ook niet bewandelen. 
Dat neemt niet weg dat ik de schenkkringen en broodfondsen mooie initiatieven vind. Zij sluiten 
goed aan bij de behoeften van zelfstandigen die geen private arbeidsongeschiktheidsverzekering 
willen sluiten maar wel een voorziening tegen het arbeidsongeschiktheidsrisico willen treffen. 
Ik vind het niet aan mij om de vraag te beantwoorden of de collectieve basisvoorziening van de 
Commissie-Borstlap een optie is. De beantwoording van die vraag is aan het volgende kabinet. 
 
 
Vraag: 
Is de staatssecretaris het met de SGP eens dat jongeren loonkostenvoordeel moeten kunnen 
ontvangen als zij al een vakantiebaantje of stage bij de werkgever hebben gehad? 
 
Antwoord: 
Een werkgever die een jongere met een beperking in dienst neemt moet inderdaad een 
loonkostenvoordeel kunnen ontvangen, ook als die jongere al eerder een vakantiebaan of stage bij 
die werkgever heeft gehad. Dat is ook het geval indien aan de voorwaarden van het 
loonkostenvoordeel worden voldaan. Deze voorwaarden zijn voor alle dienstbetrekkingen 
hetzelfde, ook voor stages en vakantiebanen. 
Kortgezegd komt het erop neer dat de werkgever meteen bij het begin van de stage of 
vakantiebaan het loonkostenvoordeel moet aanvragen. 
Wordt hieraan voldaan, dan heeft de werkgever niet alleen tijdens, maar ook ná de vakantiebaan 
of stage recht op loonkostenvoordeel.  
Ik zal de voorwaarden die gelden via Rijksoverheid.nl, de website van het Uitvoeringsinstituut 
Werknemersverzekeringen (UWV) en de nieuwsbrief van de Belastingdienst expliciet onder de 
aandacht van werkgevers brengen om te voorkomen dat zij in deze gevallen het 
loonkostenvoordeel mislopen. 
 
 

Vraag: 
Het blijkt dat gemeenten de afgelopen jaar minder geld (beschikbaar budget) hebben uitgegeven 
aan de minima. Deelt de staatssecretaris de mening van Denk om armoedegelden te oormerken? 
 
Antwoord: 
Het oormerken van budget vind ik niet passen bij de beleidsvrijheid van gemeenten en het 
decentrale stelsel. Gemeenten moeten in staat worden gesteld om maatwerk te bieden en in te 
kunnen spelen op de lokale situatie. Gemeenten leggen verantwoording over de besteding van 
middelen af aan de gemeenteraad. In de vervolgevaluatie bestuurlijke afspraken kinderarmoede, 
die op 8 juli als bijlage bij de eerste rapportage ambities kinderarmoede aan uw Kamer is 
aangeboden, is onderzocht hoe gemeenten invulling gegeven aan de bestuurlijke afspraken. Hierin 
is ook de vraag meegenomen hoe gemeenten de middelen voor kinderarmoede inzetten. 
Hieruit blijkt dat het merendeel van gemeenten (99%) beleid gericht op kinderen in armoede 
heeft. 78% van de gemeenten kan inzicht bieden in de wijze waarop de middelen kinderarmoede 
zijn besteed.  
 
 
Vraag: 
Kan de staatssecretaris aangeven wat er wordt gedaan met het Actieplan 
Arbeidsmarktdiscriminatie?  
 
Antwoord: 
Via het Actieplan Arbeidsmarktdiscriminatie is de afgelopen jaren ingezet op versterking van het 
toezicht, op vergroten van de bewustwording en op praktische handreikingen die bedrijven kunnen 
helpen om meer in te zetten op gelijke kansen. 
Als onderdeel hiervan is het Wetsvoorstel toezicht gelijke kansen bij werving en selectie 
aangeboden aan de Tweede Kamer (en controversieel verklaard). 
Het thema arbeidsmarktdiscriminatie blijft actueel en is helaas nog steeds een hardnekkig 
probleem. 
We vragen als samenleving van alle Nederlanders om zoveel mogelijk duurzaam te participeren op 
de arbeidsmarkt. Dat vragen we van iedereen, ongeacht leeftijd, migratieachtergrond, geslacht, 
seksuele gerichtheid of handicap. Daar moeten gelijke kansen op een eerlijke arbeidsmarkt 
tegenover staan. Het nieuwe kabinet kan, langs de pijlers waar de afgelopen jaren op is ingezet, 
hier vervolg aan geven. 
  
 
 
Vraag: 
Er moet meer worden ingezet op arbeidsmarktdiscriminatie. Te beginnen met het team 
arbeidsdiscriminatie bij ISZW. Waarom daalt de bezetting van 3% naar 2%? Hoeveel zegt dit over 
de prioriteit die SZW hieraan geeft? 
 
Antwoord: 
Conform het Inspectie Control Framework (ICF) en het Meerjarenplan 2019-2022 is van de totale 
uitbreiding met € 50,5 miljoen 3% voor het programma Arbeidsdiscriminatie. De uitbreiding van 
het programma Arbeidsdiscriminatie is al in 2021 bereikt. De capaciteit op de domeinen Veilig & 
Gezond en Eerlijk zal in aankomende jaren, eveneens conform het ICF, verder groeien tot in 2023. 
Bij gelijkblijvende capaciteit voor Arbeidsmarktdiscriminatie vanaf 2021, maar toenemende 
capaciteit op de andere genoemde domeinen, zal Arbeidsmarktdiscriminatie in relatieve zin van 
3% in 2021 naar 2% in 2023 gaan. In 2022 wordt het Meerjarenplan 2023-2026 opgesteld. 
 
 
 
  

Vraag: 
Wat heeft de regering geleerd van de toeslagenmisdaad? Mensen zijn onterecht als fraudeur 
aangemerkt en gediscrimineerd op basis van nationaliteit. Kan de staatssecretaris verzekeren dat 
bij fraudecontrole in bijstand geen discriminerende hetze tegen mensen wordt gevoerd? Wat doet 
de staatssecretaris om dit soort vormen van discriminatie te voorkomen? En waarom laten we 
commerciële instanties de controle op bijstandsfraude uitvoeren? 
 
Antwoord: 
De toeslagenaffaire heeft grote impact op de samenleving. Het kabinet heeft besloten ook de 
socialezekerheidsregelingen onder de loep te nemen. Vanuit verschillende trajecten worden 
vertrouwen en de menselijke maat in (de uitvoering van) de Participatiewet onderzocht. Dit geldt 
ook voor de handhaving in de sociale zekerheid. 
De Vereniging voor Nederlandse Gemeenten (VNG) concludeert in haar rapport dat verreweg de 
meeste gemeenten geen gebruik maken van risicoselecties voor het opsporen van misbruik en 
oneigenlijk gebruik. Daarvan is het aantal gemeenten dat nationaliteit en etniciteit als onderdeel 
van de selectie gebruikt minder dan 5%. Gemeenten kunnen voor de uitvoering van internationale 
vermogensonderzoeken gebruikmaken van het Internationaal Bureau Fraude-informatie (IBF) van 
het Uitvoeringsinstituut Werknemersverzekeringen (UWV) en de attachés sociale zaken van de 
Sociale Verzekeringsbank (SVB). Zoals ook aan uw Kamer bevestigd is in de Stand van de 
uitvoering van 11 december 2020 (Kamerstukken II, 2020/2021, 26448, nr. 641), kunnen 
gemeenten eveneens gebruik maken van particuliere onderzoeksbureaus. In gesprekken met 
gemeenten, VNG alsook UWV en SVB over de inzet van particuliere onderzoeksbureaus wordt wel 
aandacht besteed aan risico’s die hier aan verbonden kunnen zijn. Een mogelijk risico is dat de 
samenwerking van IBF en de SVB met de buitenlandse autoriteiten wordt bemoeilijkt. In landen 
waarmee Nederland afspraken heeft gemaakt, heeft het meerwaarde om de 
vermogensonderzoeken uit te laten voeren via de publieke instanties op een wijze, conform de 
afspraken, die zo min mogelijk weerstand oproept bij de betreffende landen. Bij de keuze tussen 
partijen kan de gemeente dus wel als relevante factor laten meewegen hoe het individuele land 
aankijkt tegen de (wijze van) vermogensonderzoek. Als een gemeente kiest om gebruikt te maken 
van een particulier onderzoeksbureau, bijvoorbeeld vanuit capaciteits- of expertiseoverwegingen, 
dan blijft de beslissingsbevoegdheid ten aanzien van de bijstandsuitkering in die gevallen altijd 
volledig de verantwoordelijkheid van de desbetreffende gemeente. Ook moeten de 
onderzoeksbureaus zich hierbij uiteraard aan de geldende wet- en regelgeving houden. 
 
 
Vraag: 
Kan de staatssecretaris bevestigen dat alle bevolkingsgroepen dezelfde behandeling krijgen bij 
controles door de Sociale Verzekeringsbank (SVB) ten behoeve van de aanvullende 
inkomensvoorziening ouderen (AIO)? 
 
Antwoord: 
Ja. Alle groepen worden op vergelijkbare wijze gecontroleerd en behandeld. Bij het integrale 
onderzoek naar verzwegen vermogen dat de Sociale Verzekeringsbank (SVB) van 2013 tot en met 
2019 heeft uitgevoerd, zijn alle mensen in de aanvullende inkomensvoorziening ouderen (AIO) 
gecontroleerd, ongeacht afkomst. Dat mensen uit specifieke geboortelanden gegroepeerd zijn 
onderzocht, heeft niet met het risico op een overtreding te maken en is ook niet gebaseerd op een 
risicomodel. De groepering is alleen gebaseerd op efficiencyoverwegingen zodat alle onderzoeken 
in een specifiek land tegelijkertijd konden plaatsvinden. 
  
 
 
 
  

Vragen van het lid Haan, N.L. den (Fractie Den Haan) 
 
Vraag: 
Oudere werknemers worden nog vaak gediscrimineerd, ook in de krappe arbeidsmarkt. Is de 
staatssecretaris het met mij eens dat er een grotere arbeidsmarktparticipatie moet komen, en dat 
sectoren alleen overheidssteun mogen krijgen als zij ouderen inzetten? 
 
Antwoord: 
We vragen als samenleving van alle Nederlanders om zoveel mogelijk duurzaam te participeren op 
de arbeidsmarkt. Daar moeten gelijke kansen op een eerlijke arbeidsmarkt tegenover staan. Dat 
geldt zeker ook voor oudere werkzoekenden. 
De suggestie om het verstrekken van overheidssteun te koppelen aan het inzetten van ouderen, is 
wat het kabinet betreft onwenselijk, complex in de uitvoering en niet proportioneel. 
  
Via het Actieplan Arbeidsmarktdiscriminatie is de afgelopen jaren ingezet op versterking van het 
toezicht, op vergroten van de bewustwording en op praktische handreikingen die bedrijven kunnen 
helpen om meer in te zetten op gelijke kansen. Met het wetsvoorstel toezicht gelijke kansen bij 
werving en selectie worden werkgevers en intermediairs verplicht om over een werkwijze te 
beschikken waaruit blijkt dat zij hun werving en selectie objectief vormgeven. Juist omdat 
discriminatie soms lastig is vast te stellen en voor een deel ook voorkomt uit onbewuste 
vooroordelen, wordt met dit voorstel ingezet op toezicht aan de voorkant en preventie van 
discriminatie. Dit wetsvoorstel is in december 2020 naar uw Kamer gezonden (Kamerstukken II, 
2020/2021, 35673, nr. 2) en door uw Kamer controversieel verklaard. 
  
 
 
Vraag: 
Waarom is er geen duurzaam plan voor ouderen om een baan te behouden of te verkrijgen? Wat 
vindt de staatssecretaris van het idee om een convenant met werkgevers- en 
werknemersorganisaties aan te gaan om werknemers van 45-plus aan te nemen in het kader van 
duurzame inzetbaarheid? 
 
Antwoord: 
In de brief bij de eindevaluatie van het actieplan Perspectief voor vijftigplussers van 29 september 
2020 (Kamerstukken II, 2020/2021, 29544, nr. 1026), heeft de minister aangegeven welk vervolg 
aan de aandacht voor de groep vijftig-plussers gegeven wordt. Enerzijds loopt een aantal 
maatregelen door (Ontwikkeladvies, Loonkostenvoordeel en intensievere 
werknemersdienstverlening van het Uitvoeringsinstituut Werknemersverzekeringen (UWV)) en is 
het onderdeel geworden van reguliere dienstverlening. Anderzijds worden andere beleidslijnen 
verkend en wordt de evaluatie betrokken bij de gesprekken over het advies van de Commissie 
Regulering van Werk. 
Het is lastig te voorspellen hoe de arbeidsmarkt zich zal ontwikkelen na de coronacrisis, ook voor 
vijftig-plussers, en dat maakt het ook moeilijk om nu concrete aanvullende oplossingsrichtingen 
voor deze groep te formuleren. Dat is aan een nieuw kabinet. Ik wil wel de huidige kansen op de 
arbeidsmarkt benutten door op korte termijn samen met werkgevers, uitzendbranche, gemeenten 
en het UWV een extra impuls te geven aan de matching van werkzoekenden en werkgevers. Ik ga 
met gemeenten, het UWV, werkgevers en de uitzendbranche in gesprek over hoe we met het oog 
op de krapte nu meer mensen aan het werk kunnen helpen. Dit is ook van belang voor de 
werkzoekende vijftigplussers. 
  
 
 
Vraag: 
Kan er een evaluatie komen van het Actieplan voor werkloze 50-plussers? 
 
Antwoord: 
De eindrapportage van het actieplan Perspectief voor vijftigplussers is, vergezeld van een 
appreciatie van de minister, op 29 september 2020 aan de Kamer gestuurd. (Kamerstukken II, 
2020-2021, 29 544, nr. 1026). 
  
 
 
 
  

Vraag: 
Het mag niet zo zijn dat een uitkering wordt gekort als gevolg van de kostendelersnorm. Mensen 
moeten elkaar meer ondersteunen en daar helpt de kostendelersnorm niet aan. Welk effect heeft 
de kostendelersnorm op de woningmarkt?  
 
Antwoord: 
Uit onderzoek van Significant naar belemmeringen voor bijstandsgerechtigden om woonruimte te 
delen, dat in opdracht van het kabinet is uitgevoerd blijkt dat sinds 2015 jongeren uit 
bijstandsgezinnen zodra zij 21 jaar worden, meer dan jongeren uit niet-bijstandsgezinnen, het 
ouderlijk huis verlaten, en dat jongeren uit bijstandsgezinnen zich zodra zij 21 jaar worden, laten 
uitschrijven of zij worden uitgeschreven uit de Basisregistratie Personen (BRP). 
De vraag van het lid Den Haan komt overeen met de door uw Kamer aangenomen motie van het 
lid Van Baarle (Kamerstukken II 2021/22, 32 847, nr. 796) die de regering verzoekt om te 
onderzoeken wat de effecten zijn van de kostendelersnorm op de beschikbaarheid van 
woonruimte. 
De vraag en de motie veronderstellen een causaal verband tussen de (invoering van de) 
kostendelersnorm en het niet delen van een woning. Dat is in het onderzoek van Significant alleen 
aangetoond voor jongeren uit bijstandsgezinnen die eerder uit huis gaan, maar niet voor de hele 
bijstandspopulatie. Het is niet mogelijk om op basis van data van het Centraal Bureau Statistiek 
(CBS) op persoonsniveau te zien of iemand als kostendeler wordt aangemerkt. Sociale relaties zijn 
ook niet vastgelegd in data. Dat maakt een onderzoek naar het effect van de kostendelersnorm op 
de beschikbaarheid van woonruimte ingewikkeld. 
Het kabinet heeft dit voorjaar verkend hoe de kostendelersnorm anders zou kunnen worden 
vormgegeven. Deze verkenning van alternatieven voor de huidige kostendelersnorm is door uw 
Kamer controversieel verklaard en het is aan een nieuw kabinet om hierin een keuze te maken. 
Hierbij kunnen effecten van de kostendelersnorm op de woningmarkt worden meegenomen. 
 
 
Vraag: 
Kan de staatssecretaris aangeven hoe het proces van het nieuwe pensioenstelsel is vormgegeven? 
 
Antwoord: 
Het wetsvoorstel voor het nieuwe pensioenstelsel is een jaar geleden in consultatie gegaan. In de 
periode daarna is de inbreng bij de consultatie en zijn alle toetsen en adviezen verwerkt.  
Afgelopen vrijdag heeft de ministerraad ingestemd om het wetsvoorstel naar de Raad van State te 
sturen voor advies, dus daar ligt het nu. Ik verwacht vervolgens in het voorjaar van 2022 het 
wetsvoorstel in te kunnen dienen bij uw Kamer. De beoogde inwerkingtreding is 1 januari 2023. 
Vervolgens krijgen sociale partners en pensioenuitvoerders vier jaar de tijd om de 
pensioenovereenkomsten aan te passen aan de nieuwe wetgeving.  
  
 
 
Vraag: 
Slechts een deel van de gepensioneerden is geholpen met de motie van Gijs Van Dijk om eerder 
indexeren mogelijk te maken. Tweederde van de gepensioneerden komt niet in aanmerking. Kan 
de staatssecretaris toelichten wat hij voor deze gepensioneerden kan betekenen? 
 
Antwoord: 
Het kabinet heeft terughoudendheid betracht bij het sleutelen aan het koopkrachtbeeld voor 2022, 
gegeven de demissionaire status. Daarom heeft het kabinet er niet voor gekozen om de effecten 
van beperkte pensioenindexatie te repareren met bijvoorbeeld fiscale maatregelen. 
 
 

Vraag: 
Als het gaat om bestaanszekerheid in Caribisch Nederland wordt er door de staatssecretaris van 
het ministerie van Binnenlandse Zaken en Koninkrijksrelaties (BZK) aangegeven dat er stappen 
zijn gezet in het bestrijden van armoede. Heeft de staatssecretaris een verklaring voor het feit dat 
het ijkpunt 20-30% lager is dan we werkelijke kosten van levensonderhoud? Kan de 
staatssecretaris een update geven over het initiatief om de kosten op de eilanden te verlagen? Kan 
de staatssecretaris uitleggen waarom de onderstand op Bonaire, Sint Eustatius en Saba niet net 
als in Nederland 70% van het minimumloon is? 
 
Antwoord: 
Het ijkpunt voor het sociaal minimum in Caribisch Nederland is lager dan het niveau van de 
werkelijke kosten van levensonderhoud omdat voor een aantal kostenposten met de inzet van 
overheidsbeleid een verlaging van de kosten wordt nagestreefd. Voor het vaststellen van een 
ijkpunt voor het sociaal minimum in Caribisch Nederland is gebruikgemaakt van de minimaal 
noodzakelijke kosten die naar voren zijn gekomen uit een onderzoek van Regioplan. Daar waar het 
gaat om kostenposten waar de overheid geen of zeer beperkte invloed heeft, zijn de bedragen uit 
het onderzoek één-op-één gebruikt als bedragen in het ijkpunt voor het sociaal minimum. Hierbij 
kan worden gedacht aan uitgaven aan verzekeringen en onderhoud van de woning. Voor een 
aantal kostenposten geldt dat overheidsbeleid van grote invloed is en dat met (ingezet) beleid een 
verlaging van de kosten wordt nagestreefd. De bedragen voor deze kostenposten kunnen afwijken 
van de huidige werkelijke uitgaven en de door Regioplan waargenomen uitgaven omdat via gericht 
overheidsbeleid een verlaging van de kosten noodzakelijk is. Voor wonen en kinderopvang is in het 
ijkpunt voor het sociaal minimum daarom een bedrag opgenomen dat afwijkt van het door 
Regioplan waargenomen bedrag voor de betreffende kostenpost. Hierdoor is het ijkpunt sociaal 
minimum lager dan de werkelijke kosten van levensonderhoud. 
 
In de voortgangsrapportage ijkpunt bestaanszekerheid Caribisch Nederland 2021 is de Tweede 
Kamer geïnformeerd over de stand van zaken van het verlagen van de kosten van 
levensonderhoud (Kamerstukken II, 2020/21, 35570-IV, nr. 45). Zo geldt bijvoorbeeld op het 
terrein van SZW dat voor kinderopvang in 2020 de tijdelijke subsidieregeling financiering 
kinderopvang Caribisch Nederland ingesteld is. Vanaf 1 juli 2020 kunnen op Sint-Eustatius en 
Bonaire kinderopvangorganisaties een subsidie aanvragen om zo de ouderbijdrage te kunnen 
verlagen en te werken aan de kwaliteitsverbetering van de kinderopvang. Vanaf 2021 neemt ook 
Saba aan de subsidieregeling deel. In 2021 is de ouderbijdrage voor de kinderopvang verder 
verlaagd doordat de subsidie is verhoogd. Het streven is om de financiering structureel in 
wetgeving te verankeren en daarmee ook de in het ijkpunt voor het sociaal minimum beoogde 
kostenverlaging te realiseren. 
 
In de onderstand in Caribisch Nederland is sprake van een basisbedrag en aanvullende toeslagen 
en een inkomensvrijlating die ruimer is dan in Europees Nederland. De systematiek is daarmee 
niet direct vergelijkbaar met de bijstand in Europees Nederland. Het in een keer substantieel 
verhogen van de onderstand verkleint de ruimte om bij te verdienen en leidt daarmee direct tot 
het verlagen van de prikkel om (meer) te gaan werken. Voordat de onderstand verhoogd kan 
worden naar 70% van het ijkpunt sociaal minimum voor een alleenstaande die zelfstandig woont, 
moet daarnaast eerst de vormgeving van de bijverdienregeling worden aangepast. Op korte 
termijn start een onderzoek naar de effecten van de bijverdienregeling en handelingsperspectieven 
om het systeem van de bijverdienregeling aan te passen. Daarom wil ik niet vooruitlopen op de 
uitkomsten van het onderzoek. Overigens kan de onderstand afhankelijk van de van toepassing 
zijnde toeslagen nu al op het niveau van 70% van het wettelijk minimumloon uitkomen, of zelfs 
meer. 
  
 
 
 
  

Vragen van het lid Omtzigt, P.H. (Omtzigt) 
 
Vraag: 
Wil de staatssecretaris het minimumloon vanaf 1 januari met 4% verhogen?  
 
Antwoord: 
Dit kabinet is niet voornemens het wettelijk minimumloon (WML) te verhogen. Dat is aan een 
volgend kabinet. Een verhoging van het WML met 4% heeft namelijk forse budgettaire gevolgen: 
zo’n € 2 miljard per jaar. Dit komt door de doorwerking op verschillende wijzen in een groot aantal 
regelingen, zowel op SZW-terrein als daarbuiten. Het beleidsmatig verhogen van het WML vergt 
daarnaast een wetswijziging. Dit duurt minimaal 18 maanden. Ook is het ook niet uitvoerbaar op 
korte termijn, aangezien het UWV, de SVB en de Belastingdienst hiervoor hun systemen moeten 
aanpassen en dat gaat niet in een maand. Een verhoging per 1 januari 2022 is daarom niet 
mogelijk. 
Het kabinet heeft tijdens de afgelopen kabinetsperiode wel diverse voorbereidingen getroffen die 
een brede afweging en het nemen van eventuele vervolgstappen op het terrein van het wettelijk 
minimumloon en de aanvullende inkomensondersteuning mogelijk maken. Daarnaast blijft het 
kabinet de hoogte en werking van het minimumloon kritisch bekijken en wordt de inkomenspositie 
van werkenden aan de basis van het loongebouw goed in de gaten gehouden. Hierbij neemt het 
kabinet ook het bredere stelsel van fiscaliteit en toeslagen in acht, omdat deze ook van invloed 
zijn op het besteedbaar inkomen. 
 
  
 
Vraag: 
De commissie sociaal minimum gaat onderzoek doen naar hoeveel geld mensen nodig hebben om 
rond te kunnen komen. Hoe staat het met de commissie, wat is het tijdspad en hoe gaan we 
zorgen voor een onafhankelijk advies? 
 
Antwoord: 
Het kabinet werkt aan de taakopdracht en lijst van potentiële leden voor de commissie. De Tweede 
Kamer wordt hier zo snel mogelijk over geïnformeerd (begin 2022). Om de onafhankelijkheid te 
waarborgen zal een onafhankelijke voorzitter aangesteld worden. De commissie zal bestaan uit 
(ambtelijke) experts en wetenschappers. De commissie zal na instelling zonder politieke sturing 
aan het werk gaan. Het rapport zal pas na afronding met het kabinet en vervolgens de Tweede 
Kamer worden gedeeld. 
  
 
 
Vraag: 
Hoe staat het met de motie waarin gevraagd wordt de grote problemen van onze rechtstaat in 
kaart te brengen? Gebeurt dit door een onafhankelijke commissie? 
 
Antwoord: 
Het kabinet informeert uw Kamer begin december over de concept-taakopdracht voor instelling 
van een staatscommissie rechtsstaat voorvloeiend uit de motie Omtzigt/Van Dam (35510, nr. 12). 
  
 
 
Vraag: 
Er is een niet geheel onafhankelijke commissie (van Dekker) aangesteld om onderzoek te doen 
naar het toeslagenschandaal met personen die zelf aanwezig waren bij het schandaal. Kan de 
regering alstublieft afzien van dit onderzoek? Kan de staatssecretaris toezeggen dat er onderzoek 
wordt gedaan naar de oorzaken van uithuisplaatsingen kinderen rondom het toeslagenschandaal?  
 
Antwoord: 
De minister voor Rechtsbescherming heeft namens de staatssecretaris van Financiën - Toeslagen 
en Douane en de staatssecretaris van Volksgezondheid, Welzijn en Sport de Tweede Kamer op 26 
november jl.  geïnformeerd over onderzoek naar het functioneren van de jeugdbeschermingsketen 
bij uithuisplaatsingen van kinderen van gedupeerde ouders. Ik verwijs u graag naar deze brief (TK 
31066, nr. 921) en het debat dat hierover nog zal plaatsvinden. 
  
 
 

