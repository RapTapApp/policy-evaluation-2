www.rijksoverheid.nl
De Voorzitter van de Tweede Kamer der Staten-Generaal
www.facebook.com/minbzk
Postbus 20018
www.twitter.com/minbzk
www.linkedin.com/company/
2500EA  Den Haag
ministerie-van-bzk
Kenmerk
2021-0000282954
Uw kenmerk
Datum 31 mei 2021
Betreft Amendementen op het voorstel van Wet aanpassing Appa en 
enkele andere wetten 2021 (35 548)
  
Hierbij geef ik uw Kamer een appreciatie van het gewijzigde amendement 35548-
11 van het lid Sneller over het behoud van de uitkering door voormalige leden 
van de Staten-Generaal binnen het gehele Koninkrijk en van het amendement 
35548-12 van het lid Sneller over het wijzigen van de citeertitel van de Algemene 
pensioenwet politieke ambtsdragers. 
 
Het wetsvoorstel regelt dat een Appa-uitkering niet kan worden meegenomen 
naar het buitenland. Onder “buitenland” wordt in dit verband mede begrepen het 
Caribisch deel van het Koninkrijk (Aruba, Curaçao, Sint Maarten en het Caribisch 
deel van Nederland). Dit sluit aan bij hetgeen geldt voor ambtenaren en andere 
werknemers op grond van de Werkloosheidswet. Het Kamerlidmaatschap is echter 
niet voorbehouden aan Nederlanders die in het (Europees deel van) Nederland 
wonen, maar staat ook open voor Nederlanders uit het Caribisch deel van het 
Koninkrijk. Het nader gewijzigd amendement 35548-11 regelt dat gewezen 
Kamerleden die een substantiële band hebben met het Caribisch gebied van het 
Koninkrijk hun uitkering niet verliezen wanneer zij naar het Caribisch deel van het 
Koninkrijk terugkeren. Het bijzondere karakter van het Kamerlidmaatschap 
rechtvaardigt dit verschil in uitkeringsaanspraken ten opzichte van ambtenaren, 
andere werknemers en andere politieke ambtsdragers. Om die reden laat ik het 
oordeel over het nader gewijzigd amendement 35548-11 aan uw Kamer. 
 
Het gewijzigd amendement 35548-12 wijzigt de citeertitel van de Algemene 
pensioenwet politieke ambtsdragers in Algemene pensioen- en uitkeringswet 
politieke ambtsdragers. Die aangepaste citeertitel doet enerzijds meer recht aan 
de inhoud van de wet en voorkomt anderzijds dat de sinds jaar en dag in de 
praktijk gebruikte afkorting “Appa” zou moeten worden vervangen. Ik laat het 
oordeel over het amendement 35548-11 aan uw Kamer.  
 
De minister van Binnenlandse Zaken en Koninkrijksrelaties, 
 
 
 
 
drs. K.H. Ollongren
Pagina 1 van 1

