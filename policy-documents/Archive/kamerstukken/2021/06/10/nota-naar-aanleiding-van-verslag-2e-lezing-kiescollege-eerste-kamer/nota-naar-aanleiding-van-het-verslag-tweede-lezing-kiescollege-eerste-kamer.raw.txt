35 785 Verandering in de Grondwet strekkende tot het opnemen van een bepaling 
over een door niet-ingezetenen gekozen kiescollege voor de verkiezing van 
de Eerste Kamer der Staten-Generaal 
 
 
NOTA NAAR AANLEIDING VAN HET VERSLAG 
 
 
1. Inleiding 
 
Met belangstelling heb ik kennisgenomen van de opmerkingen en vragen in het verslag. Het 
verheugt mij dat de leden van de VVD-fractie het een goede zaak vinden dat ook Nederlanders die 
in het buitenland woonachtig zijn invloed krijgen op de samenstelling van de Eerste Kamer, dat de 
leden van de D66-fractie verheugd zijn over het voorstel en dat ook de leden van de CDA-fractie 
het voorstel steunen. Bij het beantwoorden van de vragen van de leden van deze fracties en van 
die van de SP, GroenLinks, de ChristenUnie en de SGP heb ik zoveel mogelijk de volgorde van het 
verslag aangehouden, met dien verstande dat gelijkluidende of in elkaars verlengde liggende 
vragen tezamen zijn beantwoord. 
 
2. Hoofdlijnen van het voorstel, kiescollege en stemwaardebepaling 
 
De leden van de fracties van de VVD en het CDA vragen op welke wijze de uitvoeringswetgeving 
vorm wordt gegeven en waaraan wordt gedacht als het gaat om de keuze voor de 
stemwaardebepaling. De leden van de CDA-fractie vragen welke mogelijkheden er zijn om bij het 
bepalen van de stemwaarde van het nieuwe kiescollege de evenredigheid te optimaliseren, 
bijvoorbeeld door een nader te bepalen correctiefactor toe te passen op de stemwaarde van de 
leden van het nieuwe kiescollege. De leden van de ChristenUnie-fractie vragen of de regering nog 
steeds van mening is dat het, alles afwegende, de voorkeur verdient om alleen de stemwaarde van 
de leden van een kiescollege voor Nederlanders in het buitenland te bepalen op basis van het 
aantal uitgebrachte stemmen. De leden van de SGP-fractie vragen of, ongeacht de keuzes inzake 
de praktische uitwerking van de stemwaarde, niet als uitgangspunt gehanteerd zou moeten 
worden dat de stem van een niet-ingezetene bij de verkiezing van de Eerste Kamer in ieder geval 
niet zwaarder mag wegen dan die van ingezetenen in een openbaar lichaam of de provincie. Ook 
de leden van de D66-fractie stellen enkele vragen over de stemwaardebepaling. Zij vragen of het 
mogelijk en wenselijk is om de stemwaarde te bepalen op basis van het aantal permanent 
geregistreerde kiezers in het buitenland. Ook vragen zij welke extra stemwaarde dit zou opleveren 
ten opzichte van het slechts bepalen van de stemwaarde op basis van de uitgebrachte stemmen. 
De leden van de fractie van GroenLinks vragen welke denkbare berekeningen er zijn voor het 
bepalen van de stemwaarden en hoe de regering straks zal komen tot een voorstel voor de meest 
optimale berekening. De leden van de D66-fractie vragen in dit verband wanneer zij de door mij 
toegezegde brief over de hoofdlijnen van de uitvoeringswetgeving en het voorstel voor de 
uitvoeringswet zelf tegemoet kunnen zien. Ook de leden van de ChristenUnie-fractie vragen op 
welke termijn het voorstel voor de uitvoeringswet in behandeling zou kunnen worden genomen en 
of de nieuwe regeling voor de eerstvolgende verkiezing van de Eerste Kamer van kracht kan zijn.  
 
Tijdens de behandeling van de eerste lezing van het onderhavige grondwetsvoorstel is uitgebreid 
gesproken over de wijze waarop het voorstel zal worden uitgewerkt in de noodzakelijke 
uitvoeringswetgeving. Meer in het bijzonder ging het daarbij om de vraag hoe de stemwaarde van 
de leden van het nieuwe kiescollege zal worden bepaald. Zoals ik bij de mondelinge behandeling 
aan uw Kamer heb toegezegd, heb ik over deze vraag voorlichting gevraagd aan de Afdeling 
advisering van de Raad van State. Die voorlichting heb ik u op 5 oktober 2020 doen toekomen 
(Kamerstukken II 2020/21, 35418, nr. 8). De Afdeling advisering noemt twee mogelijke opties. In 
de eerste plaats de optie om uitsluitend de stemwaarde voor kiezers buiten Nederland te bepalen 
op basis van de uitgebrachte stemmen. In de tweede plaats de optie om ook de stemwaarde van 
de leden van provinciale staten en de kiescolleges in de Caribische openbare lichamen te bepalen 
op basis van het aantal uitgebrachte stemmen bij de laatste verkiezingen voor provinciale staten 
en de kiescolleges in de Caribische openbare lichamen. Wel wijst de Afdeling erop dat die laatste 
optie moet worden gezien als een fundamentele heroverweging van het karakter van de verkiezing 

beschreven in de nota naar aanleiding van het verslag bij de eerste lezing van het onderhavige 
grondwetsvoorstel, kan het opgegeven adres echter een tijdelijk adres zijn. Als betrokkene daarna 
geen contacten meer heeft met Nederlandse overheidsinstanties (zoals bijvoorbeeld de 
Belastingdienst, de Sociale Verzekeringsbank of het UWV) zal een nieuw adres van betrokkene niet  
bekend worden en daardoor niet in de RNI verwerkt kunnen worden (Kamerstukken II 2019/20, 
35418, nr. 6). Volledigheidshalve merk ik op dat een Nederlander in het buitenland niet in de RNI 
hoeft te staan om zich als kiezer buiten Nederland bij de gemeente Den Haag te kunnen 
registreren. Nederlanders die vanuit het buitenland willen stemmen kunnen dat alleen als zij zich 
eerst bij de gemeente Den Haag registreren als kiezer buiten Nederland. Het wel of niet 
voorkomen in de RNI speelt daarbij geen rol. 
 
In de hoofdlijnenbrief die ik vandaag aan uw Kamer doe toekomen, wordt voorgesteld de 
stemwaarde van de leden van het kiescollege niet-ingezetenen te berekenen met als 
vertegenwoordigende groep het aantal in de permanente registratie opgenomen kiezers. Dit aantal 
komt het dichtst bij de groep die het kiescollege beoogt te vertegenwoordigen en waarvoor er 
harde cijfers zijn. Het aantal Nederlanders dat zich als kiezer buiten Nederland heeft geregistreerd 
is door de gemeente Den Haag immers exact te bepalen. Voor een volledige uitwerking van de 
stemwaardebepaling verwijs ik u naar de hoofdlijnenbrief.  
 
De leden van de fractie van de SP vragen waarom het ingezetenenbeginsel wordt losgelaten voor 
de verkiezing van de Eerste Kamer en hoe zich dit verhoudt tot de geest van de Grondwet. Ook de 
leden van de SGP-fractie vragen of het voorstel geen spanning oplevert met de systematiek van de 
Grondwet, aangezien de grondwetgever in het verleden bewust heeft gekozen voor een duidelijk 
onderscheiden wijze van verkiezing van beide Kamers der Staten-Generaal, waarbij artikel 54 als 
uitgangspunt in ruime zin spreekt over de verkiezing door de Nederlanders, terwijl artikel 55 de 
beperking bevat van een territoriaal gebied binnen Nederland. Zij menen dat dit een verkiezing 
van de Eerste Kamer mede door niet-ingezetenen niet meteen voor de hand liggend maakt. 
 
Het is juist dat de grondwetgever in het verleden geen reden heeft gezien om niet-ingezeten 
Nederlanders invloed te geven op de samenstelling van de Eerste Kamer. De Grondwet is evenwel 
niet onveranderbaar. Als de grondwetgever van oordeel is dat een wijziging van de Grondwet is 
aangewezen, kan hij daartoe besluiten. De grondwetgever heeft in dit geval de eerste stap gezet 
voor een dergelijke wijziging, door in te stemmen met de eerste lezing van het onderhavige 
grondwetsvoorstel om Nederlanders die in het buitenland wonen ook invloed te geven op de 
samenstelling van de Eerste Kamer. Dat kan alleen door het uitgangspunt te verlaten dat alleen 
Nederlandse ingezetenen kiesrecht hebben voor de kiescolleges die de Eerste Kamer kiezen.  
 
De leden van de SGP-fractie merken op dat artikel 50 van de Grondwet in de eerste plaats 
betekent dat de Eerste Kamer ook de belangen van de Nederlandse niet-ingezetenen moet 
vertegenwoordigen, ongeacht de vraag of zij kiesrecht bezitten bij de verkiezingen van deze 
Kamer. Tegen deze achtergrond vragen zij om een nadere toelichting op de opmerkingen die ik 
tijdens de mondelinge behandeling van de eerste lezing van dit grondwetsvoorstel maakte over dit 
artikel. Zij vragen of uit dit artikel voortvloeit dat niet-ingezetenen een positie dienen te krijgen bij 
de verkiezing van de Eerste Kamer of dat het continueren van de huidige regeling ook een 
legitieme keuze zou zijn.  
 
Tijdens de mondelinge behandeling van de eerste lezing van dit grondwetsvoorstel heb ik erop 
gewezen dat artikel 50 van de Grondwet bepaalt dat de Staten-Generaal het hele Nederlandse volk 
– en dus ook de Nederlanders in het buitenland – vertegenwoordigen en dat het onderhavige 
grondwetsvoorstel recht doet aan dat artikel, aangezien het eraan bijdraagt dat ook de 
Nederlanders in het buitenland zich vertegenwoordigd weten in de Eerste Kamer der Staten-
Generaal. Ik voegde daaraan toe dat de Nederlanders in het buitenland er in het licht van artikel 
50 van de Grondwet ook recht op hebben om te kunnen bepalen hoe het Nederlandse volk 
vertegenwoordigd wordt (Kamerstukken II 2019/20, 35419, nr. 9, p. 22-23). Ik ben het echter 
met de leden van de SGP-fractie eens dat uit dit artikel als zodanig geen juridische verplichting 
voortvloeit om Nederlanders in het buitenland invloed te geven op de samenstelling van de Eerste 
Kamer. Het continueren van de huidige regeling zou dus inderdaad ook een legitieme keuze 
kunnen zijn. In het grondwetsvoorstel wordt echter als gezegd een andere keuze gemaakt. 

