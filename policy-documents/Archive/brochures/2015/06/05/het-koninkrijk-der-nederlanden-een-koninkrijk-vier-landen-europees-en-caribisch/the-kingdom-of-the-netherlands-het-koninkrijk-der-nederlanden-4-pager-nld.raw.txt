Het Koninkrijk der Nederlanden: Eén Koninkrijk - Vier Landen;
Europees en Caribisch
Het Koninkrijk der Nederlanden bestaat uit vier autonome Landen: Nederland, Aruba, Curaçao
en Sint Maarten. De laatste drie zijn gelegen in het Caribisch gebied. Het land Nederland bestaat
uit een gebied in Europa en de eilanden Bonaire, Saba en Sint Eustatius in het Caribisch gebied.
Het Koninkrijk der Nederland bestaat derhalve uit een Europees deel en een Caribische deel.
Aruba, Curaçao en Sint Maarten zijn geen overzeese gebiedsdelen van Nederland, maar
autonome Landen binnen het Koninkrijk, naast Nederland. Bonaire, Saba en Sint Eustatius
hebben de status van Openbare Lichamen (in de zin van de Nederlandse Grondwet). Hun
bestuurlijke positie is vergelijkbaar met die van Nederlandse gemeenten, met aanpassingen
vanwege hun omvang, afstand tot het Europese deel van Nederland en geografische ligging in
het Caribisch gebied.
Eerder vormden Bonaire, Curaçao, Saba, Sint Eustatius en Sint Maarten één autonoom Land
binnen het Koninkrijk: de Nederlandse Antillen. Echter, deze constructie bestaat niet meer sinds
10 oktober 2010. Aruba behoorde op dat moment al niet meer tot de Nederlandse Antillen, daar
het sinds 1986 een autonoom Land binnen het Koninkrijk der Nederlanden vormt.
Alleen het Koninkrijk der Nederlanden kan worden beschouwd als een soevereine Staat en alleen
het Koninkrijk is internationaal rechtspersoon, niet de individuele autonome Landen, noch de
Openbare Lichamen.
Bevoegdheidsverdeling
Het Statuut voor het Koninkrijk der Nederlanden uit 1954 is de constitutie voor het Koninkrijk als
geheel en regelt de verdeling van de bevoegdheden tussen het Koninkrijk der Nederlanden en de
vier autonome Landen. Alle beleidsterreinen worden beschouwd als interne bevoegdheden van
elk van de autonome Landen, tenzij het Statuut dit uitdrukkelijk anders vermeldt.
Artikel 3 van het Statuut bepaalt welke beleidsterreinen worden beschouwd als
‘Koninkrijksaangelegenheden’. Deze beleidsterreinen omvatten onder meer de buitenlandse
betrekkingen, defensie en de Nederlandse nationaliteit. Dit heeft tot gevolg dat er één minister
van Buitenlandse Zaken is, die verantwoordelijk is voor de buitenlandse betrekkingen van het
Koninkrijk als geheel en die zich er voor inzet om de belangen van alle vier autonome Landen zo
goed mogelijk in het buitenlands beleid van het Koninkrijk te incorporeren. Het ministerie van
Buitenlandse Zaken en de ambassades, de consulaten en de permanente vertegenwoordigingen
in het buitenland werken voor het Koninkrijk als geheel en al zijn samenstellende delen.
Aruba, Curaçao en Sint Maarten kunnen hun eigen internationale contacten onderhouden op die
terreinen waar ze autonoom zijn. Echter, ten aanzien van deze internationale contacten moeten
zij opereren binnen het kader van het buitenlands beleid van het Koninkrijk, omdat het
beleidsterrein van buitenlandse zaken een bevoegdheid is van het Koninkrijk als zodanig.
Diplomatieke communicatie wordt overgebracht door het ministerie van Buitenlandse Zaken of
via een van ambassades van het Koninkrijk in het buitenland.

RCN vertegenwoordigt alle Nederlandse ministeries (afgezien van de ministeries van Defensie en
Buitenlandse Zaken, die werken voor het Koninkrijk als geheel). Daarnaast oefent RCN de
formele werkgeverstaken uit van de minister van Binnenlandse Zaken en Koninkrijksrelaties
voor alle Rijksambtenaren op Bonaire, Sint Eustatius en Saba. Als Openbare Lichamen hebben
deze eilanden dus aanzienlijk minder autonomie dan de autonome Landen binnen het Koninkrijk;
de Nederlandse overheid speelt een belangrijke rol in de interne aangelegenheden van de
Openbare Lichamen.
De Landen van het Koninkrijk werken samen aan de onafhankelijkheid van de rechterlijke
macht, de bestrijding van corruptie en grensoverschrijdende criminaliteit en de handhaving van
de openbare orde. Een Gemeenschappelijk Hof van Justitie is verantwoordelijk voor de
rechtspraak in het Caribisch deel van het Koninkrijk. De Hoge Raad in Den Haag vormt het Hof
van Cassatie voor alle delen van het Koninkrijk.
Opsporings- en vervolgingsbevoegdheden zijn toegekend aan de Procureur-Generaal. Eén enkele
Procureur-Generaal is belast met de leiding van het Openbaar Ministerie voor Curaçao, Sint
Maarten, Bonaire, Sint Eustatius en Saba. Aruba heeft een eigen Procureur-Generaal.
Internationale organisaties
Het is de taak van het Koninkrijk der Nederlanden om het belang van al haar autonome Landen
in internationale organisaties te behartigen, waarbij over het belang van het Europese deel van
het Koninkrijk wordt gewaakt in overeenstemming met de verplichtingen uit hoofde van de EU-
wetgeving. Met instemming van het Koninkrijk kunnen Aruba, Curaçao, Sint Maarten en
Nederland (voor het Europese gedeelte en/of het Caribische deel) veelal ook een eigen status bij
internationale of regionale organisaties verkrijgen. De specifieke regels van een internationale
organisatie bepalen of het mogelijk is voor de vier Landen om afzonderlijke leden, geassocieerde
leden of waarnemers te worden.
Delegaties van het Koninkrijk der Nederlanden tijdens internationale bijeenkomsten kunnen
bestaan uit leden van alle autonome Landen van het Koninkrijk, onder leiding van een
afgevaardigde uit een van de vier Landen.
Europese Unie
De verdragen van de Europese Unie zijn ondertekend door het Koninkrijk der Nederlanden. Deze
zijn alleen geratificeerd voor het Europese deel van het Koninkrijk. Als gevolg daarvan is het EU-
acquis in principe alleen van toepassing op het Europese deel van het Koninkrijk. De Caribische
delen van het Koninkrijk hebben de status van Landen en Gebieden Overzee (LGO). Dit geldt
voor zowel de autonome Landen Aruba, Curaçao en Sint Maarten, als de Openbare Lichamen
Bonaire, Saba en Sint Eustatius. Bonaire, Sint Eustatius en Saba zijn dus LGO’s (in plaats van
Ultra Perifere Gebieden) gebleven toen zij onderdeel werden van Nederland in oktober 2010.
Deze LGO-status bepaalt de juridische positie ten opzichte van de Europese Unie. De LGO-status
geeft de autonome Landen en Openbare Lichamen een aantal voordelen, bijvoorbeeld met
betrekking tot het export- en importbeleid naar en van de EU. Daarnaast kunnen zij financiering
ontvangen uit verschillende EU-middelen, bijvoorbeeld het Europees Ontwikkelingsfonds (EOF).
De Caribische Landen en Openbare Lichamen behartigen hun belangen via de Vereniging voor
Landen en Gebieden Overzee van de Europese Unie (OCTA).
Burgers van de Caribische delen van het Koninkrijk zijn Nederlands en hebben derhalve de
Nederlandse nationaliteit. Dit gaat gepaard met enkele voordelen, zoals de mogelijkheid om te
stemmen bij de verkiezingen voor het Europees Parlement.

