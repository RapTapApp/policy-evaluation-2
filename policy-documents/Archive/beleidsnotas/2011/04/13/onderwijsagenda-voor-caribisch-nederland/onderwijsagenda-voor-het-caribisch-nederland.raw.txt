Onderwijsagenda voor Caribisch Nederland: samen werken aan kwaliteit 
 
 
1. Inleiding 
 
Sinds 10 oktober 2010 zijn Bonaire, Sint-Eustatius en Saba openbare lichamen die als “bijzondere 
gemeenten” functioneren binnen het land Nederland. De minister van Onderwijs, Cultuur en 
Wetenschap is verantwoordelijk voor het onderwijsbeleid op de eilanden. Dat betekent dat de 
scholen in Caribisch Nederland onderdeel zijn van het onderwijssysteem van Nederland. Leerlingen 
krijgen de kans om een diploma te behalen dat gelijkwaardig is aan een diploma dat in Europees 
Nederland is afgegeven.  
 
Het doel is dat in 2016 de onderwijskwaliteit van de scholen in Caribisch Nederland op een naar 
Nederlandse en Caribische maatstaven aanvaardbaar niveau is. Bij de inspanningen om dit doel te 
realiseren moet worden bedacht dat de uitgangssituatie heel verschillend is. De drie eilanden 
verschillen van elkaar en van Europees Nederland. Ieder eiland heeft een eigen cultuur, een eigen 
geschiedenis en een eigen identiteit. Op alle drie de eilanden is voor veel leerlingen het Nederlands 
niet de moedertaal. Ook vanwege de schaal en de afstand is het niet mogelijk om het onderwijs op 
exact dezelfde manier te organiseren als in Europees Nederland. Om die redenen is voor het 
onderwijs in Caribisch Nederland een eigen onderwijsagenda voor de komende periode opgesteld. 
In deze agenda doen we geen concessies aan de ambities voor de kwaliteit van het onderwijs. Dit 
vergt van schoolbesturen, schoolleidingen en leraren de nodige inspanningen. Maar ook de 
betrokkenheid van ouders en leerlingen is daar voor nodig. Het ministerie van OCW en de 
openbare lichamen steunen hen zo veel mogelijk. 
 
De onderwijsagenda op macro- en op micro-niveau 
Deze onderwijsagenda is een agenda voor de toekomst. Het geeft de grote lijnen aan en spreekt de 
ambitie uit waar we met het onderwijs naar toe willen. Het doel van deze onderwijsagenda is om 
afspraken vast te leggen over het versterken van de kwaliteit van het onderwijs in alle scholen op 
de eilanden (onderwijsagenda op macro-niveau).  
 
Het vastleggen van de ambities is belangrijk, maar nog slechts een eerste stap. De uitvoering zal 
nu moeten worden opgepakt. In de eerste plaats is dat natuurlijk een zaak van de school zelf, 
maar waar mogelijk en wenselijk gebeurt dat mede in samenspraak met het ministerie van OCW, 
de openbare lichamen en andere betrokkenen. Tot de laatsten behoren natuurlijk in ieder geval 
leraren en leerlingen en hun ouders.  
 
Schoolbesturen en schoolleiding zullen de afspraken die in de onderwijsagenda en tijdens de 
onderwijsconferentie op 25 en 26 maart 2011 zijn gemaakt uitwerken in hun 
schoolonderwijsverbeterplannen. Iedere school bepaalt in dat plan, voortbouwend op de reeds 
ingezette verbetering van de kwaliteit van het onderwijs, zijn eigen onderwijsagenda waarbij 
uitgegaan wordt van de specifieke situatie van de school (onderwijsagenda op micro-niveau). De 
school bepaalt hoe de uitvoering van de onderwijsagenda plaatsvindt.  
 
Elke leerling telt! 
Een leerling in Caribisch Nederland verdient dezelfde kwaliteit onderwijs als een leerling in 
Europees Nederland. Daarbij is het van groot belang om rekening te houden met de Caribische 
context. Om leerlingen en hun ouders te overtuigen van het belang van onderwijs, moet worden 
aangesloten bij de leefwereld van de leerlingen. Dat vergt samenwerking met alle betrokken 
instellingen ter plaatse, zoals die op het terrein van jeugd en gezin. Het ministerie van OCW zal 
hen daarbij steun bieden onder meer door het mogelijk maken van een onderzoek dat inzicht geeft 
in de houding van ouders en leerlingen ten opzichte van de veranderingen in het onderwijs. 
 
De school centraal 
Kenmerk van het Nederlandse onderwijs is dat de eigen verantwoordelijkheid van de school 
centraal staat. De schoolbesturen zijn verantwoordelijk voor de kwaliteit van het onderwijs op hun 
scholen. Het onderwijspersoneel zal deze kwaliteit moeten leveren.  
 
  1

2. De prioriteiten in het kort  
 
We benoemen een aantal prioriteiten, die de komende jaren van belang zijn voor de verbetering 
van de (basis)kwaliteit van het onderwijs. De komende jaren zullen we ons primair op deze 
prioriteiten richten. Werken aan de kwaliteit van onderwijs vergt immers realistische doelstellingen 
en dwingt tot het maken van keuzes. Niet alles is tegelijk mogelijk. In paragraaf 3 worden de 
prioriteiten verder uitgewerkt.  
 
De kwaliteit omhoog 
♦ Elke school voert zijn schoolonderwijsverbeterplan uit. De school krijgt hierbij, 
desgewenst, hulp van een schoolcoach. 
♦ Scholen besteden extra aandacht aan taal(beleid) en rekenen. 
♦ Leer- en kwalificatieplicht zijn speerpunten van de scholen en het openbaar lichaam. 
Doel is dat elke jongere minimaal een startkwalificatie haalt en dat voortijdig 
schoolverlaten wordt teruggedrongen. 
 
Versterken van de kwaliteit van leraren, schoolleiding en schoolbesturen 
♦ Leraren zijn bevoegd en bekwaam en hebben voldoende pedagogisch-didactische 
vaardigheden. Ondersteunende activiteiten hiervoor worden opgenomen in een plan 
van aanpak lerarenbeleid voor Caribisch Nederland.  
♦ Schoolleiders en schoolbesturen zijn zich bewust van hun nieuwe rol en nieuwe 
verantwoordelijkheden. Ze krijgen steun van de schoolcoach en het 
administratiekantoor.  
 
Onderwijszorg op maat 
♦ Schoolbesturen en het bestuur van de Sociale Kanstrajecten Jongeren (SKJ)-instantie 
werken met elkaar en met deskundigen om elke leerling die dat nodig heeft 
onderwijszorg te bieden. 
♦ Elke school stelt haar leraren in staat een cursus leer- en gedragsproblemen te volgen.  
♦ Leerlingen met een extra ondersteuningsbehoefte worden gesignaleerd. Hun 
onderwijszorgbehoefte wordt door de leraar in kaart gebracht in een handelingsplan 
met hulp van de intern begeleider of zorgcoördinator.  
♦ Iedere school voor voortgezet onderwijs maakt een plan van aanpak voor het invoeren 
van praktijkonderwijs. 
♦ De Sociale Vormingsplicht (SVP) wordt door het openbaar lichaam omgevormd naar 
Sociale Kanstrajecten Jongeren (SKJ). 
 
Aantrekkelijk beroepsonderwijs  
♦ Scholen zetten in op het versterken van de kwaliteit en het imago van het 
beroepsonderwijs, zowel in het vmbo als in het mbo. 
♦ Aanbieding van mbo-1 niveau op Sint-Eustatius en Saba en bezien van mogelijkheden 
om leerlingen van deze eilanden een mbo-2 opleiding te laten volgen. 
♦ Het ministerie van OCW streeft naar samenwerking binnen het Koninkrijk met de 
landen Aruba, Curaçao en Sint Maarten om meer keuzemogelijkheden voor leerlingen 
te realiseren. 
 
Randvoorwaarden op orde 
♦ Alle betrokken partijen krijgen tijdig de juiste informatie over de gevolgen van de 
overgang naar het op Europees-Nederlandse leest geschoeide onderwijsstelsel.  
♦ De openbare lichamen, het ministerie van OCW en de schoolbesturen werken samen 
aan de uitvoering van een plan voor onderwijshuisvesting.  
♦ Het ministerie van OCW, de openbare lichamen en de schoolbesturen maken heldere 
afspraken over hoe beleidsontwikkeling en wetswijzigingen in Europees Nederland 
doorwerken in Caribisch Nederland. Uitgangspunt is een eenvoudig en stabiel stelsel 
en voldoende tijd voor het invoeren, rekening houdend met de verschillende 
uitgangssituatie van Caribisch Nederland.  
  3

3. De prioriteiten verder uitgewerkt 
 
De prioriteiten uit paragraaf 2 worden hier verder uitgewerkt. Daarbij wordt aangegeven wie wat 
doet, welke ondersteuning verwacht mag worden, wanneer dit gebeurt en tot welk resultaat dat 
leidt.  
 
Schoolbesturen en schoolleiding zullen de afspraken die in de onderwijsagenda en tijdens de 
onderwijsconferentie zijn gemaakt uitwerken in hun schoolonderwijsverbeterplannen. Ook de 
leraren, ouders en, waar mogelijk, de leerlingen zullen hierbij betrokken worden.  
 
Jaarlijks zullen de betrokkenen de voortgang van acties uit de onderwijsagenda evalueren en zo 
nodig bijstellen. De Eerste en Tweede Kamer zullen hierover op hoofdlijnen worden geïnformeerd. 
 
3.1. De kwaliteit omhoog 
 
De afgelopen jaren hebben scholen hard gewerkt aan de verbetering van de kwaliteit van het 
onderwijs. Leerlingen zijn meerdere malen getoetst. Leerprestaties zijn, zeker in het Funderend 
Onderwijs, over het algemeen verbeterd. Veel scholen zijn bewust bezig met de veranderingen en 
verbeteringen. Met de financiële ondersteuning van het ministerie van OCW zijn verschillende 
randvoorwaarden verbeterd binnen de scholen zoals meubilair en leermiddelen. Er is een start 
gemaakt met het verbeteren van de huisvesting. Intern begeleiders en zorgcoördinatoren zijn 
opgeleid om binnen de scholen de zorgvraag in kaart te brengen. Vanaf schooljaar 2011-2012 
wordt op Bonaire en Sint-Eustatius in het voortgezet onderwijs toegewerkt naar de Nederlandse 
examens. Op Saba doen de leerlingen naast de Caribische CXC- en TVET-examens ook een 
aanvullend schoolexamen. 
 
3.1.1. Elke school voert zijn schoolonderwijsverbeterplan uit. De school krijgt hierbij, desgewenst, 
hulp van een schoolcoach. 
 
Het schoolbestuur is verantwoordelijk voor het realiseren van verbeteringen in de 
onderwijskwaliteit. Het bestuur legt in het schoolonderwijsverbeterplan vast hoe het denkt binnen 
5 jaar op aanvaardbaar niveau te komen.  
 
Beoogd resultaat en tijdpad:  
♦ Het onderwijs in Caribisch Nederland voldoet binnen vijf jaar tijd (uiterlijk 01 augustus 
2016) aan de basiseisen voor kwaliteit. 
♦ Eind schooljaar 2011-2012 zijn op iedere school aantoonbaar stappen voorwaarts 
gemaakt op de aspecten: leeropbrengsten, leerstofaanbod, onderwijstijd, 
schoolklimaat, pedagogisch-didactisch handelen, zorg en begeleiding.  
♦ Eind schooljaar 2011-2012 hebben alle betrokken scholen concrete stappen gezet naar 
een systematische kwaliteitszorg.  
♦ Het schoolbestuur wordt zodanig ondersteund dat het vanaf 2013 zelfstandig in staat 
is te werken aan de benodigde kwaliteitsverbetering.  
 
Verantwoordelijke partij: 
♦ Het schoolbestuur.  
 
Beschikbare ondersteuning: 
♦ Het ministerie van OCW maakt in de periode maart 2011 tot en met december 2012 
de inzet mogelijk van twee schoolcoaches voor het primair onderwijs en één 
schoolcoach voor het voortgezet onderwijs en middelbaar beroepsonderwijs.  
♦ De schoolcoach helpt de schoolbesturen bij het opstellen van een 
schoolonderwijsverbeterplan per school, het invoeren en zo nodig de bijstelling 
hiervan.  
♦ Scholen kunnen lid worden van de PO-Raad, VO-Raad en MBO-Raad en kunnen bij hen 
steun vragen. 
 
  5

3.1.3. Leer- en kwalificatieplicht zijn speerpunten van de scholen en het openbaar lichaam. Doel is 
dat elke jongere minimaal een startkwalificatie haalt en dat voortijdig schoolverlaten wordt 
teruggedrongen. 
 
Het beste uit leerlingen halen is de kern van onderwijs. Leerlingen moeten terechtkomen op het bij 
hun passende kwalificatieniveau. Voortijdig schoolverlaten moet worden voorkomen en leerlingen 
moeten in principe minimaal een startkwalificatie behalen. 
 
Beoogd resultaat en tijdpad: 
♦ Eind schooljaar 2011-2012 is het verzuim op scholen in kaart gebracht door de 
leerplichtambtenaar. Die heeft goed inzicht in de gegevens van de leer- en 
kwalificatieplichtige leerlingen en van de voortijdig schoolverlaters. 
♦ Uiterlijk eind schooljaar 2012-2013 kan de leerplichtambtenaar, op basis van beter 
inzicht in de gegevens, de leerplicht strenger controleren en handhaven. 
♦ Een goede overdracht van informatie tussen sectoren is eind 2011-2012 gerealiseerd. 
De doorstroming tussen scholen in het primair onderwijs en het voortgezet onderwijs 
verloopt goed. 
♦ Scholen spreken ouders aan op het verzuim van hun kinderen. 
 
Verantwoordelijke partij: 
♦ Scholen hebben hun schooladministratie op orde en rapporteren aan de 
leerplichtambtenaar. 
♦ Het openbaar lichaam is verantwoordelijk voor het aanstellen van de 
leerplichtambtenaar en voor de registratie van voortijdig schoolverlaten.  
♦ Het openbaar lichaam ziet toe op de naleving van de leerplichtwet door de 
leerplichtambtenaar. 
 
Beschikbare ondersteuning: 
♦ Het ministerie van OCW communiceert (met het openbaar lichaam) over de regelgeving 
rondom leer- en kwalificatieplicht en de rol en verantwoordelijkheid van elke 
betrokkene daarbij.  
♦ De leerplichtambtenaar kan, tegen betaling, een beroep doen op Ingrado, de landelijke 
brancheorganisatie voor leerplicht en voortijdig schoolverlaten (RMC-functie).  
♦ Het openbaar lichaam kan een beroep doen op de Verenging van Nederlandse 
Gemeenten (VNG) voor ondersteuning bij zijn rol op dat terrein. 
 
3.2. Versterken van de kwaliteit van leraren, schoolleiding en schoolbesturen  
 
Voor goed onderwijs is het noodzakelijk dat er voldoende gekwalificeerde leraren zijn. Een extra 
uitdaging in Caribisch Nederland is dat op een aantal scholen de samenstelling van het 
lerarenbestand veel sneller verandert dan in Europees Nederland het geval is.  
 
Leraren die voor 10 oktober 2010 bevoegd waren naar Nederlands-Antilliaans recht blijven 
bevoegd. Leraren die niet in het bezit zijn van een bevoegdheid volgens de Nederlands- 
Antilliaanse regelgeving moeten binnen 5 jaar over een bevoegdheid beschikken.  
 
Behalve de dependance van de lerarenopleiding van de Universiteit van Curaçao op Bonaire 
ontbreken scholingsfaciliteiten voor leraren in Caribisch Nederland. Het ministerie van OCW werkt 
daarom aan een plan van aanpak lerarenbeleid. 
 
Goed schoolleiderschap is onmisbaar om leraren hun werk te laten doen en de kwaliteit van het 
onderwijs op een hoger plan te brengen. Kortom, goed onderwijs staat of valt met de kwaliteit van 
de leraar, de schoolleider en het schoolbestuur. 
 
  7

3.2.2. Schoolleiders en schoolbesturen zijn zich bewust van hun nieuwe rol en nieuwe 
verantwoordelijkheden. Ze krijgen steun van de schoolcoach en het administratiekantoor.  
 
Beoogd resultaat en tijdpad:  
♦ Eind schooljaar 2011-2012 zijn op alle scholen concrete stappen gezet op het gebied 
van de kwaliteit van de schoolleiding en het schoolbestuur. Zij zijn zich bewust van hun 
nieuwe taak, rol en functie en zijn in staat deze goed te vervullen.        
♦ Schoolleiders en schoolbesturen ondersteunen en versterken elkaar. Zij zijn zich 
bewust van hun verschillende rollen en handelen daarnaar. 
♦ Schoolleiding en schoolbestuur maken een plan voor een adequaat scholings- en 
opleidingsbeleid en voor kwaliteit en diversiteit van het personeelsbeleid. 
♦ Schoolbesturen en schoolleiding geven leraren de ruimte om zelf te besluiten hoe zij 
hun onderwijs vormgeven. 
 
Verantwoordelijke partij: 
♦ Schoolleiding en schoolbestuur. 
 
Beschikbare ondersteuning: 
♦ Het ministerie van OCW maakt aanstelling mogelijk voor de periode maart 2011 tot en 
met december 2012 van 2 schoolcoaches voor het primair onderwijs en 1 schoolcoach 
voor het voortgezet onderwijs en het middelbaar beroepsonderwijs (zie op pagina 4 
onder ‘De kwaliteit omhoog’).  
♦ Het ministerie van OCW stelt middelen beschikbaar voor training van schoolbestuur en 
schoolleiding op het gebied van financiën, bekostiging, verantwoording en 
administratie.  
 
3.3. Onderwijszorg op maat  
 
Bij alle scholen in Caribisch Nederland is op dit moment de zorg niet toereikend voor het 
begeleiden van leerlingen met leer- en gedragsproblemen. Er zijn ook onvoldoende voorzieningen 
en specialistische expertise om deze leerlingen toereikende zorg te bieden.  
 
Op dit moment wordt hard gewerkt aan een interne en externe zorgstructuur, waarbinnen alle 
leerlingen op den duur díe zorg in het onderwijs krijgen die ze nodig hebben en verdienen. 
Daarnaast wordt voor een specifieke doelgroep leerlingen het praktijkonderwijs op ieder eiland 
(verder) ontwikkeld. 
 
Een eerste stap om de interne leerlingenzorg in te richten binnen de scholen is gezet door per 
school minimaal twee medewerkers op te leiden tot intern begeleider (primair 
onderwijs)/zorgcoördinator (voortgezet onderwijs). 
 
Sinds 1 augustus 2010 ondersteunt een procesbegeleider onderwijszorg de schoolbesturen bij het 
inrichten van het samenwerkingsverband en het expertisecentrum onderwijszorg en bij het 
schrijven van het eilandelijk zorgplan. 
 
3.3.1. Schoolbesturen en het bestuur van de Sociale Kanstrajecten Jongeren (SKJ)-instantie 
werken met elkaar en met deskundigen om elke leerling die dat nodig heeft onderwijszorg te 
bieden. 
 
3.3.2. Elke school stelt haar leraren in staat een cursus leer- en gedragsproblemen te volgen.  
 
3.3.3. Leerlingen met een extra ondersteuningsbehoefte worden gesignaleerd. Hun 
onderwijszorgbehoefte wordt door de leraar in kaart gebracht in een handelingsplan met hulp van 
de intern begeleider of zorgcoördinator.  
 
3.3.4. Iedere school voor voortgezet onderwijs maakt een plan van aanpak voor het invoeren van 
praktijkonderwijs. 
 
  9

Verantwoordelijke partij:  
♦   Uitvoering: projectbureau en uitvoeringsorganisatie SKJ. 
 
Beschikbare ondersteuning:  
♦ Het ministerie van OCW informeert de betrokken partijen over de inhoud van de wet- 
en regelgeving.  
♦ Het ministerie van OCW biedt via de Rijksdienst Caribisch Nederland (RCN) 
ondersteuning aan bij de overgang van SVP naar SKJ. 
 
Tijdpad: 
♦ Invoering per 1 januari 2011, jongeren die vóór 1 januari 2011 met een SVP-traject 
waren gestart mogen dit traject onder de oude voorwaarden afronden.  
 
3.4. Aantrekkelijk beroepsonderwijs  
 
Het beroepsonderwijs is een belangrijke leverancier van vakmensen voor de arbeidsmarkt en 
daarom is het belangrijk dat het onderwijs aansluit op de wensen en behoeften van de 
arbeidsmarkt. Aantrekkelijk beroepsonderwijs is daarvoor een vereiste. De overgang van het vmbo 
naar het mbo is voor veel studenten een belangrijk moment. De verschillende sectoren dienen 
daarom goed samen te werken, ook met bedrijven en openbare lichamen om leerlingen in het 
beroepsonderwijs zo goed mogelijk voor te bereiden op hun plaats op de arbeidsmarkt.             
 
3.4.1. Scholen zetten in op het versterken van de kwaliteit en het imago van het beroepsonderwijs, 
zowel in het vmbo als in het mbo. 
  
3.4.2. Aanbieding van mbo-1 niveau op Sint-Eustatius en Saba en bezien van mogelijkheden om 
leerlingen van deze eilanden een mbo-2 opleiding te laten volgen. 
 
3.4.3. Het ministerie van OCW streeft naar samenwerking binnen het Koninkrijk met de landen 
Aruba, Curaçao en Sint Maarten om meer keuzemogelijkheden voor leerlingen te realiseren. 
 
Beoogd resultaat: 
♦ De nieuwe opzet van het beroepsonderwijs gaat vanaf 1 augustus 2011 van start. Het 
aanbod bestaat uit de bestaande opleidingen (aan de Scholengemeenschap Bonaire - 
SGB) nu eventueel ook mbo niveau 1 aan te bieden) en nieuwe opleidingen. 
Voorwaarde is wel dat de nieuwe opleidingen zijn erkend door de minister van OCW. 
♦ De Raad Onderwijs Arbeidsmarkt (ROA) is per 1 augustus 2011 operationeel. 
♦ Aanbieding van opleidingen op mbo-1 niveau op Sint-Eustatius en Saba, tevens zijn 
voor aanvang van het schooljaar 2011-2012 de mogelijkheden bezien om leerlingen 
van deze eilanden een mbo-2 opleiding te laten volgen. 
♦ Samenwerking tussen Bonaire, Sint-Eustatius en Saba op het gebied van middelbaar 
beroepsonderwijs (bijvoorbeeld uitwisselen van expertise). 
♦ Samenwerking binnen het Koninkrijk met de landen Aruba, Curaçao en Sint Maarten 
om een groter opleidingsaanbod te realiseren.  
 
Verantwoordelijke partij: 
♦ Schoolbestuur (en wat betreft de uitvoering, de schoolleiding) 
♦ ROA 
♦ Ministerie van OCW 
 
Beschikbare ondersteuning: 
♦ Het ministerie van OCW informeert de betrokken partijen over de inhoud van de wet- 
en regelgeving.      
♦ Het ministerie van OCW biedt via het RCN ondersteuning aan bij de uitvoering van het 
beleid. 
♦ De consulenten van het ROA (vanaf 1 augustus 2011). 
♦ Schoolcoaches (indien gewenst door de schoolleiding en schoolbestuur).  
 1 1

