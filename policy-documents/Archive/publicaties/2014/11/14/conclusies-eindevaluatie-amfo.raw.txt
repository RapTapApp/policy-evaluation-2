Bijlage 2 
 
EINDEVALUATIE AMFO  24 OKTOBER 2014 
 
Conclusies  
 
 AMFO heeft, gegeven de omstandigheden, naar beste kunnen gewerkt. 
 De AMFO financiering heeft relevante sociaal-maatschappelijke projecten mogelijk 
gemaakt.  
 Op basis van de conclusies van de operationele audit is in de structuur van de 
AMFO in 2007 nadruk gelegd op het borgen van de juiste checks en balances door 
een opdeling in een front- en back office en de verdere uitwerking van de 
richtlijnen en procedures en een zorgvuldige naleving hiervan. Dit heeft ervoor 
gezorgd dat de nadruk vooral op verantwoording en transparantie heeft gelegen 
en niet op de resultaatgerichtheid. Als gevolg hiervan is de zorgvuldigheid zeker 
verbeterd, maar de gevolgen voor de verbetering van de efficiëntie en effectiviteit 
zijn beperkt gebleven.  
 De opzet van het programma heeft echter daarnaast weinig ruimte geboden om 
programmatisch te werken. AMFO is afhankelijk van de aanvragen die door de 
NGO’s worden ingediend en de mate waarin sturing kan worden gegeven is 
beperkt om de schijn van belangenverstrengeling tegen te gaan. Deze spagaat 
heeft een remmende werking gehad op de mate waarin structureel vraaggericht 
(volgens de verschillende jaarprogramma’s) en programmatisch kon worden 
gewerkt en dus de relevantie van de projecten en de effectiviteit van het 
programma kon worden verbeterd.  
 Het eindoordeel over de efficiëntie van het beheer van de AMFO is gemengd. 
Enerzijds kan er weinig twijfel bestaan over de zorgvuldigheid waarmee het 
programma is beheerd. Anderzijds leidt dit echter niet direct tot een zeer 
doelmatig beheer, omdat het naleven van de procedures en de gekozen opzet van 
een back office en front office aanzienlijke kosten met zich meebrengen. Daarmee 
zijn de beheerskosten relatief hoog. Tevens ontbreekt het aan voldoende 
terugkoppeling richting NGO´s en inhoudelijk leren en disseminatie van goede 
voorbeelden.  
 De efficiëntie op projectniveau kan als relatief goed beoordeeld worden.  
 De beoordeling van effectiviteit en impact kan gezien het ontbreken van project -
informatie niet erg diepgaand zijn. Een redelijk aantal NGO’s is verantwoordelijk 
voor een gevarieerd aantal projecten waarmee de verschillende doelgroepen 
worden bereikt. Ongeveer tweederde van de beoordeelde projecten scoort redelijk 
tot goed.  
 AMFO heeft door de gefinancierde projecten en specifieke ondersteuning van de 
NGO’s duidelijk bijgedragen aan de professionalisering van NGO’s en versterking 
van capaciteit op het sociaal maatschappelijk gebied. Samenwerking tussen NGO’s 
is echter – ondanks inspanningen van AMFO - niet tot stand gekomen. 
 De gefinancierde projecten hebben vooral de leemten die ontstaan zijn door het 
tekortschieten of zelfs ontbreken van overheidsbeleid in de landen opgevuld. Het 
is AMFO ondanks de inspanningen vanaf 2010 niet gelukt de overheden van 
Curaçao en Sint Maarten te stimuleren hun beleid op sociaal maatschappelijk vlak 
aan te vullen of te formuleren.  

