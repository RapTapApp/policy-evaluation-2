 
Stand van zaken verbetertraject RCN-unit SZW per 31 december 2017 
 
Bij brief van 14 juli 2017 (Kamerstukken II 2016-2017, 34 550 XV, nr. 77) is de Tweede 
Kamer geïnformeerd over het Plan van aanpak verbetering rechtmatigheid en financieel 
beheer van de RCN-unit SZW. Naar aanleiding daarvan heeft de vaste commissie  voor 
Sociale Zaken en Werkgelegenheid in de procedurevergadering van 5 september 2017 
besloten de staatssecretaris van Sociale Zaken en Werkgelegenheid te verzoeken om bij 
gelegenheid van het jaarverslag SZW een update van de stand van zaken te presenteren. 
De hierna volgende beschrijving, die de stand per 31 december 2017 weergeeft, strekt 
daartoe. In de volgorde van onderwerpen wordt de volgorde uit genoemde brief gevolgd, 
met achterwege laten van het thema ‘corrigeren onjuiste pensioenen’ (omdat dat zoals in 
de voornoemde brief vermeld abusievelijk als probleempunt bleek te zijn aangemerkt).  
 
Verbeteren ICT-systemen  
De aangekondigde issuelijst is in opbouw, maar nog niet volledig bijgewerkt. De op te 
starten activiteiten zijn wel in beeld (zoals bij de applicatie kinderbijslag het creëren van 
een automatische signaalfunctie bij gebeurtenissen die van invloed zijn op het recht en 
wensen van de gebruiker). Er heeft een impactanalyse plaatsgevonden voor eventueel 
gebruik van het ‘SILA-systeem’ voor de uitkeringen loonderving (ziekteverzekering en 
ongevallenverzekering BES), waarvoor nog een verouderde applicatie wordt toegepast. 
Rapportage daarvan is na het meetmoment van deze stand van zaken notitie opgeleverd.   
 
Verbeteren betaalproces 
De met de Belastingdienst Caribisch Nederland (BCN) gevoerde gesprekken over het via 
het systeem van BCN laten lopen van de betalingen hebben geresulteerd in een principe-
afspraak om tot implementatie over te gaan. Hieraan ligt een impactanalyse en 
kostenraming ten grondslag. Er zijn verschillende invoeringsscenario’s, waarover nog 
besluitvorming moet plaatsvinden. Daarna kan de aanpassing van de systemen ten 
behoeve van de implementatie plaatsvinden, waarvoor de leverancier al klaar is.  
Overigens zijn handmatige betalingen intussen tot een minimum teruggedrongen. Voor 
zover nog van toepassing wordt elke betaling voorzien van een getekend memo en 
‘geüpload’ in de applicatie en bewaard in het papieren dossier.  
 
Dossiervorming 
Voor de op Bonaire aanwezige dossiers is de beoogde archiveringsslag afgerond. Door de 
extra werkdruk in verband met de gevolgen van de orkanen Irma en Maria is dat voor 
Saba en Sint Eustatius nog niet gelukt, maar loopt deze activiteit wel.  
 
In de lopende uitvoering is de verbeterslag in de dossiervorming het verst gevorderd bij 
de loonderving (ZV en OV BES). Het actualiseren en opvragen van ontbrekende gegevens 
is een doorlopend proces geworden bij elke aanvraag. Dit gebeurt door de gegevens op 
de zogeheten gele kaart (voor ZV) of witte kaart (voor OV) die de zieke werknemer moet 
kunnen overleggen, integraal te verifiëren met in het systeem bekende gegevens.  
 
Bij de AOV worden zoals voorzien de contactmomenten gebruikt om lopende dossiers te 
verifiëren. Er zijn voorlichtingsbijeenkomsten gehouden in de wijken om cliënten over de 
lopende actie te informeren. Buiten Caribisch Nederland wonende gerechtigden hebben in 
september 2017 een uitvraagbrief voor gegevens ten behoeve van het dossier gekregen, 
waarvan de resultaten momenteel worden verwerkt. Nog ontbrekende stukken worden in 
2018 gericht opgevraagd, zowel voor cliënten binnen als buiten Caribisch Nederland.  
 
Bij de aandacht voor de verbetering van de dossiervorming AOV is de verbeterslag voor 
de dossiers AWW BES vanwege de beschikbare capaciteit onvermijdelijk achtergebleven.  
 

