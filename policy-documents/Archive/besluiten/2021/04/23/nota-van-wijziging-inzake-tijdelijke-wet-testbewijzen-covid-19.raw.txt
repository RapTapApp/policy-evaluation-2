35 807 Wijziging van de Wet publieke gezondheid in verband met het 
stellen van tijdelijke regels over de inzet van testbewijzen bij de 
bestrijding van het virus SARS-CoV-2 (Tijdelijke wet testbewijzen 
covid-19) 
 
 
NOTA VAN WIJZIGING 
 
Het voorstel van wet wordt als volgt gewijzigd: 
 
A 
 
In artikel I wordt voor onderdeel A een onderdeel ingevoegd, luidende:  
 
aA 
 
Na artikel 6b wordt een artikel ingevoegd, luidende 
 
Artikel 6ba 
 
1. Bij of krachtens algemene maatregel van bestuur kunnen regels worden 
gesteld ter uitvoering van bindende onderdelen van EU-rechtshandelingen die 
direct of indirect zijn gebaseerd of mede zijn gebaseerd op artikel 21 van het 
Verdrag betreffende de werking van de Europese Unie en die het vrij verkeer 
van personen gedurende de epidemie van covid-19 betreffen. 
2. Bij algemene maatregel van bestuur kunnen ter uitvoering van de EU-
rechtshandelingen, bedoeld in het eerste lid, één of meer personen of 
organisaties worden aangewezen om op bij of krachtens algemene maatregel 
van bestuur te bepalen wijze taken te vervullen die voortvloeien uit deze EU-
rechtshandelingen. 
3. De voordracht voor een krachtens het eerste of tweede lid vast te stellen 
algemene maatregel van bestuur wordt niet eerder gedaan dan één week 
nadat het ontwerp aan beide Kamers der Staten-Generaal is overgelegd.  
4. Onze Minister kan indien de onmiddellijke inwerkingtreding nodig is, de in het 
eerste en tweede lid bedoelde regels bij ministeriële regeling stellen voor een 
termijn van ten hoogste drie maanden. 
 
B 
 
Artikel III komt te luiden: 
 
Artikel III 
 
1. Deze wet treedt in werking op een bij koninklijk besluit te bepalen tijdstip, 
dat voor de verschillende artikelen of onderdelen daarvan verschillend kan 
worden vastgesteld. 
2. Artikel II vervalt een jaar na het tijdstip waarop paragraaf 3a van hoofdstuk 
Va van de Wet publieke gezondheid vervalt. 
 
  
  Pagina 1 van 3 

 
Het gaat om de uitvoering van bindende onderdelen van EU-rechtshandelingen 
met een hoog technisch karakter. Door dit bij algemene maatregel van bestuur uit 
te werken, wordt gehandeld in overeenstemming met het primaat van de 
wetgever waar de Raad van State aandacht voor vroeg in zijn advies over 
voorliggend wetsvoorstel. De hoofdlijnen van de nadere regels, waaronder het 
beleggen van taken bij uitvoerende (rechts)personen en organisaties, moet 
immers bij algemene maatregel zelf geschieden. Bovendien bevat de voorgestelde 
bepaling een voorhangprocedure ten behoeve van de parlementaire betrokkenheid 
met de algemene maatregel van bestuur. De verdere uitwerking kan op basis van 
de algemene maatregel van bestuur plaatsvinden in een ministeriële regeling. 
 
De verordening zal slechts enkele dagen na publicatie in werking treden. Verder 
voorziet de verordening in de mogelijkheid om via gedelegeerde handelingen en 
uitvoeringshandelingen nadere uitwerking te geven die ook onmiddellijk in werking 
kan treden. De totstandkoming van een algemene maatregel van bestuur kan dan 
te veel tijd kosten om de verordening direct te kunnen uitvoeren. Om die reden 
wordt voorzien in de mogelijkheid om voor een duidelijk afgebakende periode de 
regels die noodzakelijk zijn voor de uitvoering van de verordening, bij ministeriële 
regeling te stellen. Uiteraard zal deze regeling vervallen op het moment dat de 
algemene maatregel van bestuur tot stand komt. Deze constructie is in 
overeenstemming met de Aanwijzingen voor de regelgeving (zie in het bijzonder 
Aanwijzing 9.8).  
 
De verordening zal alleen van toepassing zijn op het Europees deel van Nederland. 
In het voorstel van de verordening worden landen over zee, waaronder Caribisch 
Nederland, gelijk gesteld met derde landen. Naar de huidige stand van zaken 
zullen op grond van de voorgestelde delegatiegrondslag daarom geen regels 
worden gesteld voor de openbare lichamen Bonaire, Sint Eustatius en Saba, 
hoewel deze grondslag ingevolge artikel 68a van de Wet publieke gezondheid 
(Wpg) ook deze lichamen omvat. 
 
Onderdeel B 
 
Teneinde het misverstand weg te nemen dat het wetsvoorstel de Tijdelijke wet 
maatregelen covid-19 of hoofdstuk Va Wpg met een jaar zou verlengen, is met 
deze nota van wijziging artikel III gepreciseerd. Er mag geen onduidelijkheid 
bestaan over het tijdelijk karakter van de regelgeving ter bestrijding van de 
epidemie van covid-19. In artikel III, tweede lid, is daarom bepaald dat uitsluitend 
artikel II van het wetsvoorstel – de bepaling over de bewaartermijn van het 
medisch dossier – blijft gelden tot één jaar na het vervallen van paragraaf 3a 
"Testbewijzen" dat met dit wetsvoorstel wordt toegevoegd aan hoofdstuk Va 
"Tijdelijke bepalingen bestrijding epidemie covid-19" van de Wpg. Op deze manier 
is het vervallen van artikel II over de bewaartermijn van medische dossiers die 
uitsluitend testuitslagen bevatten, exact gekoppeld aan het vervallen van de 
regels over de inzet van testbewijzen. Deze regels zijn een onderdeel van 
hoofdstuk Va Wpg. De regels over testbewijzen vervallen daarom in ieder geval als 
hoofdstuk Va Wpg vervalt. De medische dossiers met uitsluitend testbewijzen 
blijven daarna nog een jaar bewaard. 
 
Mede namens de Minister van Justitie en Veiligheid en de Minister van 
Binnenlandse Zaken en Koninkrijksrelaties, 
 
De Minister van Volksgezondheid, 
Welzijn en Sport, 
 
 
 
 
Hugo de Jonge 
  Pagina 3 van 3 

